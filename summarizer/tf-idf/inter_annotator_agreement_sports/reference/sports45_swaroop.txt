ಮೆಲ್ಬರ್ನ್: ಪಂದ್ಯದಿಂದ ಪಂದ್ಯಕ್ಕೆ ಬ್ಯಾಟಿಂಗ್‌ ಆಳವನ್ನು ವಿಸ್ತರಿಸುತ್ತಲೇ ಹೋಗುತ್ತಿರುವ ಆಸ್ಟ್ರೇಲಿಯಾದ ಯುವ ನಾಯಕ ಸ್ಟೀವನ್‌ ಸ್ಮಿತ್‌ ಶತಕಗಳ ಹ್ಯಾಟ್ರಿಕ್‌ ಸಾಧಿಸಿ ಭಾರತವನ್ನು ಮತ್ತೂಮ್ಮೆ ಅಗ್ನಿಪರೀಕ್ಷೆಗೆ ಗುರಿಪಡಿಸಿದ್ದಾರೆ.ಕಪ್ತಾನನ ಜೀವನಶ್ರೇಷ್ಠ ಬ್ಯಾಟಿಂಗ್‌ ವೈಭವದಿಂದ ಆತಿಥೇಯ ಆಸೀಸ್‌ ಮೆಲ್ಬರ್ನ್ನಲ್ಲೂ ಅರ್ಧ ಸಹಸ್ರದ ಗಡಿ ದಾಟಿ ಧೋನಿ ಪಡೆಯ ಹಾದಿ ದುರ್ಗಮಗೊಳಿಸಿದೆ.ಮೊದಲ ದಿನ ಕುಂಟುತ್ತ ಸಾಗಿದ ಆಸೀಸ್‌ ದ್ವಿತೀಯ ದಿನ ಮೈಚಳಿ ಬಿಟ್ಟು ಆಡಿತು.ಭಾರತದ ಬೌಲಿಂಗ್‌ ದಿಕ್ಕಾಪಾಲಾಯಿತು.ಎಲ್ಲ 4 ಮಂದಿ ಸ್ಪೆಷಲಿಸ್ಟ್‌ ಬೌಲರ್‌ಗಳು ರನ್‌ ದೇಣಿಗೆಯಲ್ಲಿ ಮತ್ತೂಮ್ಮೆ "ಶತಕ' ಬಾರಿಸಿದರು.5ಕ್ಕೆ 259 ರನ್‌ನಿಂದ ಆಟ ಮುಂದುವರಿಸಿದ ಕಾಂಗರೂ ಪಡೆ 530ರ ತನಕ ಸಾಗಿತು.ಇದರಲ್ಲಿ ಸ್ಮಿತ್‌ ಪಾಲು ಭರ್ಜರಿ 192 ರನ್‌.ಜವಾಬು ನೀಡಿದ ಭಾರತ ಶಿಖರ್‌ ಧವನ್‌ ವಿಕೆಟ್‌ ಕಳೆದುಕೊಂಡು 108 ರನ್‌ ಮಾಡಿದೆ.ಆತಿಥೇಯರ ಮೊತ್ತವನ್ನು ಸರಿದೂಗಿಸಬೇಕಾದರೆ ಇನ್ನೂ 422 ರನ್‌ ಗಳಿಸಬೇಕು.ಆದರೆ ಭಾರತದ ಮೊದಲ ಗುರಿ ಫಾಲೋಆನ್‌ ತಪಿಸಿಕೊಳ್ಳುವುದು.ಈಗಿನ ಬಲಾಬಲ ಗಮನಿಸಿದಾಗ ಈ ಪಂದ್ಯದಲ್ಲಿ ಗೆಲುವು ಸಾಧಿಸುವುದು ಭಾರತದಿಂದಾಗದ ಮಾತು.ಪಂದ್ಯವನ್ನು ಉಳಿಸಿಕೊಂಡರೆ ಅದೇ ದೊಡ್ಡ ಸಾಹಸವಾದೀತು.ದ್ವಿತೀಯ ದಿನ 379 ರನ್‌: ಮೊದಲ ದಿನ ಎಂಸಿಜಿಯಲ್ಲಿ ಕೇವಲ 259 ರನ್‌ ಹರಿದು ಬಂದುದನ್ನು ಕಂಡಾಗ ಭಾರತದ ಬೌಲರ್‌ಗಳು ಆಸ್ಟ್ರೇಲಿಯಾಕ್ಕೆ ಮೂಗುದಾರ ತೊಡಿಸಬಹುದು ಎಂಬ ನಿರೀಕ್ಷೆ ದಟ್ಟವಾಗಿತ್ತು.ಆದರೆ ಶನಿವಾರ ಸ್ಮಿತ್‌ ಎಲ್ಲರ ಲೆಕ್ಕಾಚಾರವನ್ನೂ ಚಿತ್‌ ಮಾಡಿದರು.ತಾವೂ ಬೆಳೆದರು, ಬಾಲಂಗೋಚಿಗಳನ್ನು ಕಟ್ಟಿಕೊಂಡು ಇನಿಂಗÕನ್ನೂ ಬೆಳೆಸಿದರು.