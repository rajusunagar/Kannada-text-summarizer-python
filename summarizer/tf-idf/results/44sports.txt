ಮೆಲ್ಬರ್ನ್: ಉಪನಾಯಕ ವಿರಾಟ್‌ ಕೊಹ್ಲಿ ಮತ್ತು ಅಜಿಂಕ್ಯ ರಹಾನೆ ಅವರ ಆಕರ್ಷಕ ಶತಕದಿಂದಾಗಿ ಭಾರತ ತಂಡವು ಆಸ್ಟ್ರೇಲಿಯಾ ವಿರುದ್ಧದ ಮೂರನೇ ಟೆಸ್ಟ್‌ ಪಂದ್ಯದಲ್ಲಿ ಪ್ರತಿಹೋರಾಟ ನಡೆಸುತ್ತಿದೆ. 
ಕೊಹ್ಲಿ ಮತ್ತು ರಹಾನೆ ಅವರ ದಾಖಲೆಯ ನಾಲ್ಕನೇ ವಿಕೆಟ್‌ ಜತೆಯಾಟದಿಂದ ಭಾರತಕ್ಕೆ ಚೇತರಿಕೆ ಲಭಿಸಿತು. 
ಭಾರತ ತಂಡವು 3ನೇ ದಿನದಾಟದ ಅಂತ್ಯಕ್ಕೆ 8 ವಿಕೆಟಿಗೆ 462 ರನ್‌ ಗಳಿಸಿದೆ. 
ಇನಿಂಗ್ಸ್‌ ನಲ್ಲಿ ಮುನ್ನಡೆ ಪಡೆಯಲು ಭಾರತಕ್ಕೆ ಇನ್ನೂ 68 ರನ್‌ ಅಗತ್ಯವಿದೆ.. 
ಆಸ್ಟ್ರೇಲಿಯಾದ 530 ರನ್ನಿಗೆ ಉತ್ತರವಾಗಿ ಒಂದು ವಿಕೆಟಿಗೆ 108 ರನ್ನಿನಿಂದ ದಿನದಾಟ ಆರಂಭಿಸಿದ ಭಾರತ ಪೂಜಾರ ಮತ್ತು ವಿಜಯ್‌ ಅವರನ್ನು ಬೆಳಗ್ಗಿನ ಅವಧಿಯಲ್ಲಿ ಕಳೆದುಕೊಂಡಿತ್ತು. 
ಆದರೆ ಕೊಹ್ಲಿ ಮತ್ತು ರಹಾನೆ ಅವರ ಜವಾಬ್ದಾರಿಯ ಆಟದಿಂದಾಗಿ ತಂಡ ಚೇತರಿಸಿಕೊಂಡಿತು.. 
ಕೊಹ್ಲಿ-ರಹಾನೆ ದಾಖಲೆಯ ಜತೆಯಾಟ: ಐದು ಕ್ಯಾಚ್‌ ಕೈಬಿಟ್ಟ ಲಾಭ ಪಡೆದ ಭಾರತ ಉತ್ತಮ ರೀತಿಯಲ್ಲಿ ಪ್ರತಿ ಹೋರಾಟ ನೀಡಿತು. 
ಕೊಹ್ಲಿ ಮತ್ತು ರಹಾನೆ ಅವರ ಭರ್ಜರಿ ಆಟದಿಂದ ಭಾರತ ಫಾಲೋ ಆನ್‌ ಭೀತಿಯಿಂದ ಪಾರಾಯಿತು. 
ಬಿರುಸಿನ ಆಟ ಪ್ರದರ್ಶಿಸಿದ ರಹಾನೆ 127 ಎಸೆತಗಳಲ್ಲಿ ಶತಕ ಸಿಡಿಸಿ ರಂಜಿಸಿದರು. 
ಒಟ್ಟಾರೆ 171 ಎಸೆತ ಎದುರಿಸಿದ ಅವರು 21 ಬೌಂಡರಿ ಹೊಡೆದು 147 ರನ್‌ ಗಳಿಸಿದರು. 
ಕೊಹ್ಲಿ ಜತೆ ನಾಲ್ಕನೇ ವಿಕೆಟಿಗೆ ದಾಖಲೆ 262 ರನ್‌ ಪೇರಿಸಿದರು. 
ಸುಮಾರು ಮೂರು ತಾಸು ಆಸ್ಟ್ರೇಲಿಯಾ ದಾಳಿಯನ್ನು ಎದುರಿಸಿದ ರಹಾನೆ ಸರಾಸರಿ 85.96ರಂತೆ ರನ್‌ ಗಳಿಸಿದರು.. 
ಮತ್ತೆ ಕುಸಿತ: ರಹಾನೆ ವಿಕೆಟ್‌ ಉರುಳಿದ ಬಳಿಕ ಭಾರತ ಮತ್ತೆ ಕುಸಿಯಿತು. 
ಅಂತಿಮ ಅವಧಿಯ ಆಟದಲ್ಲಿ ಭಾರತ 53 ರನ್‌ ಅಂತರದಲ್ಲಿ ನಾಲ್ಕು ವಿಕೆಟ್‌ ಕಳೆದುಕೊಂಡಿತು. 
ಇದು ಭಾರತದ ಪರಿಸ್ಥಿತಿಯನ್ನು ಹದಗೆಡಿಸಿತು.. 
ರಾಹುಲ್‌ ವಿಫ‌ಲ!: ಇದೇ ಮೊದಲ ಬಾರಿಗೆ ಅಂತಾರಾಷ್ಟ್ರೀಯ ಟೆಸ್ಟ್‌ ಕ್ರಿಕೆಟ್‌ ಆಡಲಿಳಿದ ಕೆ.ಎಲ್‌.ರಾಹುಲ್‌, 3 ರನ್‌ ಗಳಿಸಿ ನಿರಾಶೆ ಅನುಭವಿಸಿದರು. 
6ನೇಯವರಾಗಿ ರಾಹುಲ್‌ ಕ್ರೀಸ್‌ಗಿಳಿದಾಗ ಸ್ವಲ್ಪ ಆತಂಕದಲ್ಲಿದ್ದಂತೆ ಕಂಡುಬಂತು. 
ಮುಂದೆ ಬಂದು ಬಾರಿಸಲು ಹೋದ ಅವರು ಬೇಗನೆ ಔಟಾಗಿ ಹಿಂತಿರುಗಿದರು.. 
ಒಂದು ಕಡೆಯಿಂದ ವಿಕೆಟ್‌ ಉರುಳುತ್ತಿದ್ದರೂ ಕೊಹ್ಲಿ ಜವಾಬ್ದಾರಿ ವಹಿಸಿ ಆಡಿ ತಂಡದ ಮೊತ್ತ ಏರಿಸಲು ನೆರವಾದರು. 
ಟೆಸ್ಟ್‌ನಲ್ಲಿ 9ನೇ ಶತಕ ದಾಖಲಿಸಿದ ಅವರು 8ನೇಯವರಾಗಿ ಔಟಾಗುವ ಮೊದಲು 272 ಎಸೆತ ಎದುರಿಸಿ 169 ರನ್‌ ಗಳಿಸಿದರು. 
18 ಬೌಂಡರಿ ಬಾರಿಸಿದ್ದರು. 
88 ರನ್‌ ಗಳಿಸಿದ ವೇಳೆ ವಾಟ್ಸನ್‌ ಕೈಯಲ್ಲಿ ಜೀವದಾನ ಪಡೆದಿದ್ದ ಕೊಹ್ಲಿ ಶತಕ ಸಿಡಿಸಿ ಸಂಭ್ರಮಿಸಿದರು. 
ಈ ಮೊದಲು ಜಾನ್ಸನ್‌ ಜತೆ ಮಾತಿನ ಸಮರ ನಡೆಸಿದ್ದರು. 
ಬಿಗು ದಾಳಿ ಸಂಘಟಿಸಿದ ರಿಯಾನ್‌ ಹ್ಯಾರಿಸ್‌ 69 ರನ್ನಿಗೆ 4 ವಿಕೆಟ್‌ ಕಿತ್ತರು. 
ನಥನ್‌ ಲಿಯೋನ್‌ 108 ರನ್ನಿಗೆ 2 ವಿಕೆಟ್‌ ಪಡೆದರು.. 
ಇನ್ನೆರಡು ದಿನಗಳ ಆಟ ಬಾಕಿ ಉಳಿದಿದ್ದು ಭಾರತ ಈ ಪಂದ್ಯವನ್ನು ಡ್ರಾದಲ್ಲಿ ಅಂತ್ಯಗೊಳಿಸಲು ಪ್ರಯತ್ನಿಸಬಹುದಾಗಿದೆ. 
ಮೊದಲಿಗೆ ನಾಲ್ಕನೇ ದಿನ ಮೊದಲ ಇನಿಂಗ್ಸ್‌ನಲ್ಲಿ ಮುನ್ನಡೆ ಪಡೆಯಲು ಭಾರತ ಪ್ರಯತ್ನಿಸಬೇಕು. 
ಒಂದು ವೇಳೆ ಇದು ಸಾಧ್ಯವಾಗದಿದ್ದರೆ ಆಸ್ಟ್ರೇಲಿಯ ಬಿರುಸಿನ ಆಟವಾಡಿ ಬೃಹತ್‌ ಮೊತ್ತ ಪೇರಿಸಿ ಭಾರತಕ್ಕೆ ಕಠಿಣ ಗುರಿ ನಿಗದಿಪಡಿಸುವ ಸಾಧ್ಯತೆಯಿದೆ.. 
ಆಸೀಸ್‌ ವಿರುದ್ಧ "3 ಶತಕ' ಗಳಿಸಿದ ಭಾರತದ 2ನೇ ಆಟಗಾರ ಕೊಹ್ಲಿ. 
ಮೆಲ್ಬರ್ನ್ ಕ್ರಿಕೆಟ್‌ ಮೈದಾನದಲ್ಲಿ ಆಕರ್ಷಕ ಶತಕ ಸಿಡಿಸುವ ಮೂಲಕ ವಿರಾಟ್‌ ಕೊಹ್ಲಿ ಅವರು ಆಸ್ಟ್ರೇಲಿಯಾ ವಿರುದ್ಧದ ಟೆಸ್ಟ್‌ ಸರಣಿಯಲ್ಲಿ ಮೂರು ಶತಕ ಸಿಡಿಸಿದ ಭಾರತದ ಎರಡನೇ ಆಟಗಾರ ಎಂದೆನಿಸಿಕೊಂಡಿದ್ದಾರೆ. 
ಸುನಿಲ್‌ ಗಾವಸ್ಕರ್‌ ಆಸ್ಟ್ರೇಲಿಯ ವಿರುದ್ಧ 3 ಶತಕ ಸಿಡಿಸಿದ ಮೊದಲ ಆಟರಾಗಿದ್ದಾರೆ.. 
ಕೊಹ್ಲಿ ಅವರಿಗೆ ಈ ಸರಣಿಯಲ್ಲಿ ಇನ್ನೊಂದು ಪಂದ್ಯ ಬಾಕಿ ಉಳಿದಿದೆ. 
ಅವರು ಇನ್ನೂ ಒಂದು ಶತಕ ಗಳಿಸಿದರೆ ವಿದೇಶಿ ಪ್ರವಾಸವೊಂದರಲ್ಲಿ ನಾಲ್ಕು ಶತಕಗಳಿಸಿದ ಗಾವಸ್ಕರ್‌ ದಾಖಲೆಯನ್ನು ಸರಿಗಟ್ಟಲಿದ್ದಾರೆ. 
ಆದರೆ ಗಾವಸ್ಕರ್‌ ದಾಖಲೆ ಎರಡು ಬಾರಿ ನಾಲ್ಕು ಶತಕ ಸಿಡಿಸಿದ ದಾಖಲೆ ಹೊಂದಿದ್ದಾರೆ.. 
ಮೆಲ್ಬರ್ನ್ನಲ್ಲಿ ಕೊಹ್ಲಿ ಅವರ ಜೀವನಶ್ರೇಷ್ಠ 169 ರನ್‌ 2003ರ ಡಿಸೆಂಬರ್‌ನಲ್ಲಿ ವೀರೇಂದ್ರ ಸೆಹವಾಗ್‌ 195 ರನ್‌ ಗಳಿಸಿದ ಬಳಿಕ ಪ್ರವಾಸಿ ಆಟಗಾರನೋರ್ವನ ಗರಿಷ್ಠ ಮೊತ್ತವಾಗಿದೆ. 
ಕಠಿಣ ಪರಿಸ್ಥಿತಿಯಲ್ಲಿ ಆಡಲಿಳಿದ ಕೊಹ್ಲಿ ಅವರು ಜವಾಬ್ದಾರಿಯಿಂದ ಆಡಿ ತನ್ನ ಬಾಳ್ವೆಯ 9ನೇ ಟೆಸ್ಟ್‌ ಶತಕ ದಾಖಲಿಸಿದರು.. 
ಮತ್ತೆ ವಿರಾಟ್‌ ಕೊಹ್ಲಿ-ಜಾನ್ಸನ್‌ ಮಾತಿನ ಸಮರ. 
ಆಸ್ಟ್ರೇಲಿಯಾ ಹಾಗೂ ಭಾರತ ಆಟಗಾರರ ನಡುವಿನ ಮಾತಿನ ಸಮರ ನಡೆದಿದೆ. 
3ನೇ ಟೆಸ್ಟ್‌ನ 3ನೇ ದಿನವಾದ ಭಾನುವಾರದ ಆಟದ ವೇಳೆಗೆ ಭಾರತದ ಮಧ್ಯಮ ಕ್ರಮಾಂಕದ ಬ್ಯಾಟ್ಸ್‌ಮನ್‌ ವಿರಾಟ್‌ ಕೊಹ್ಲಿ ಹಾಗೂ ಆಸ್ಟ್ರೇಲಿಯಾದ ವೇಗಿ ಮಿಚೆಲ್‌ ಜಾನ್ಸನ್‌ ನಡುವಿನ ನಡುವೆ ಮಾತಿನ ಚಕಮಕಿ ನಡೆದಿದೆ.. 
ಏನಾಗಿತ್ತು?: ಭಾರತದ ಇನಿಂಗ್ಸ್‌ನ 83ನೇ ಓವರ್‌ನಲ್ಲಿ ಹೈಡ್ರಾಮಾ ನಡೆದಿದೆ. 
ಕೊಹ್ಲಿ ಆಗ ಅಜೇಯ 84 ರನ್‌ಗಳಿಸಿದ್ದರು. 
ಶತಕಕ್ಕೆ ಅವರಿಗೆ ಬೇಕಾಗಿದ್ದು ಕೇವಲ 16 ರನ್‌. 
ಈ ವೇಳೆ ಮಿಚೆಲ್‌ ಜಾನ್ಸನ್‌ ಬೌಲಿಂಗ್‌ ನಡೆಸಲು ಬಂದರು. 
ಅವರೆಸೆದ ಚೆಂಡನ್ನು ಕೊಹ್ಲಿ ಪುಲ್‌ ಮಾಡಿದರು. 
ಅವರು ಬಾರಿಸಿದ ಚೆಂಡು ಜಾನ್ಸನ್‌ ಕೈಗೆ ತಲುಪಿತು. 
ಕೊಹ್ಲಿ ಕ್ರೀಸ್‌ನಿಂದ ಹೊರಗಿದ್ದರಿಂದ ಜಾನ್ಸನ್‌ ವಿಕೆಟ್‌ನತ್ತ ಚೆಂಡು ಎಸೆದರು. 
ಅದು ಕೊಹ್ಲಿ ಬೆನ್ನಿನ ಕೆಳಭಾಗಕ್ಕೆ ಬಡಿದು ಅವರು ನೆಲಕ್ಕೆ ಬಿದ್ದರು. 
ಪರಿಸ್ಥಿತಿ ಬಿಸಿ ಅರ್ಥವಾದ ಕೂಡಲೇ ಮಿಚೆಲ್‌ ಜಾನ್ಸನ್‌ ಕೊಹ್ಲಿ ಕ್ಷಮೆಯಾಚಿಸಿದರು. 
ಅಲ್ಲದೆ ಕೊಹ್ಲಿ ವಿಚಾರಿಸಲು ಅವರ ಬಳಿ ತೆರಳಿದರು.. 
ಆದರೆ ಕೊಹ್ಲಿ ಸಿಟ್ಟಾಗಿದ್ದರು. 
ಮುಂದಿನ ಬಾರಿ ಚೆಂಡನ್ನು ವಿಕೆಟ್‌ಗೆಸೆ, ಶರೀರಕ್ಕಲ್ಲ ಎಂದು ಜಾನ್ಸನ್‌ಗೆ ತಿವಿದರು. 
ಅಲ್ಲಿಂದ ನಿರಂತರವಾಗಿ ಜಾನ್ಸನ್‌-ಕೊಹ್ಲಿ ಮಧ್ಯೆ ಮಾತು ಮುಂದುವರಿದೇ ಇತ್ತು. 
ಕಡೆಗೆ ಜಾನ್ಸನ್‌ ಎಸೆತಕ್ಕೆ ಕೊಹ್ಲಿ ಔಟಾದರು.. 
4ನೇ ವಿಕೆಟ್‌ಗೆ ಕೊಹ್ಲಿ-ರಹಾನೆ ದಾಖಲೆ. 
ಕೊಹ್ಲಿ ಮತ್ತು ರಹಾನೆ 262 ರನ್ನುಗಳ ಜತೆಯಾಟ ನಡೆಸಿರುವುದು ಕಳೆದ 10 ವರ್ಷಗಳಲ್ಲಿ ಏಷ್ಯಾದ ಹೊರಗಡೆ 4ನೇ ವಿಕೆಟ್‌ಗೆ ಭಾರತದ ಗರಿಷ್ಠ ಜತೆಯಾಟ. 
ಯಾವುದೇ ವಿಕೆಟಿಗೆ ಏಷ್ಯಾದ ಹೊರಗಡೆ ಇದು ಭಾರತದ ನಾಲ್ಕನೇ 250 ಪ್ಲಸ್‌ ಜತೆಯಾಟವಾಗಿದೆ. 
2004ರಲ್ಲಿ ತೆಂಡುಲ್ಕರ್‌ ಮತ್ತು ಲಕ್ಷ್ಮಣ್‌ 353 ರನ್‌ ಜತೆಯಾಟ ನಡೆಸಿದ್ದು ಗರಿಷ್ಠವಾಗಿದೆ. 
90 ವರ್ಷಗಳ ಬಳಿಕ ಎಂಸಿಜಿಯಲ್ಲಿ ಯಾವುದೇ ವಿಕೆಟಿಗೆ ವಿದೇಶಿ ಆಟಗಾರರು 200 ಪ್ಲಸ್‌ ಜತೆಯಾಟದಲ್ಲಿ ಪಾಲ್ಗೊಂಡ ಸಾಧನೆಗೆ ಕೊಹ್ಲಿ-ರಹಾನೆ ಪಾತ್ರರಾಗಿದ್ದಾರೆ. 
ಈ ಮೊದಲು 1925ರಲ್ಲಿ ಇಂಗ್ಲೆಂಡಿನ ಜಾಕ್‌ ಹಾಬ್ಸ್ ಮತ್ತು ಹರ್ಬರ್ಟ್‌ ಸಟ್‌ಕ್ಲಿಫ್ ಮೊದಲ ವಿಕೆಟಿಗೆ 283 ರನ್‌ ಪೇರಿಸಿದ್ದರು. 
ಎಂಸಿಜಿಯಲ್ಲಿ ಯಾವುದೇ ತಂಡದಿಂದ ನಾಲ್ಕನೇ ವಿಕೆಟಿಗೆ ಮೊದಲ 200 ಪ್ಲಸ್‌ ಜತೆಯಾಟಕ್ಕೆ ಕೊಹ್ಲಿ-ರಹಾನೆ ಕಾರಣರಾಗಿದ್ದಾರೆ.. 
 . 

--------------------- Summary -----------------------------
ಮೆಲ್ಬರ್ನ್: ಉಪನಾಯಕ ವಿರಾಟ್‌ ಕೊಹ್ಲಿ ಮತ್ತು ಅಜಿಂಕ್ಯ ರಹಾನೆ ಅವರ ಆಕರ್ಷಕ ಶತಕದಿಂದಾಗಿ ಭಾರತ ತಂಡವು ಆಸ್ಟ್ರೇಲಿಯಾ ವಿರುದ್ಧದ ಮೂರನೇ ಟೆಸ್ಟ್‌ ಪಂದ್ಯದಲ್ಲಿ ಪ್ರತಿಹೋರಾಟ ನಡೆಸುತ್ತಿದೆ. 
ಕೊಹ್ಲಿ ಮತ್ತು ರಹಾನೆ ಅವರ ದಾಖಲೆಯ ನಾಲ್ಕನೇ ವಿಕೆಟ್‌ ಜತೆಯಾಟದಿಂದ ಭಾರತಕ್ಕೆ ಚೇತರಿಕೆ ಲಭಿಸಿತು. 
ಮೆಲ್ಬರ್ನ್ ಕ್ರಿಕೆಟ್‌ ಮೈದಾನದಲ್ಲಿ ಆಕರ್ಷಕ ಶತಕ ಸಿಡಿಸುವ ಮೂಲಕ ವಿರಾಟ್‌ ಕೊಹ್ಲಿ ಅವರು ಆಸ್ಟ್ರೇಲಿಯಾ ವಿರುದ್ಧದ ಟೆಸ್ಟ್‌ ಸರಣಿಯಲ್ಲಿ ಮೂರು ಶತಕ ಸಿಡಿಸಿದ ಭಾರತದ ಎರಡನೇ ಆಟಗಾರ ಎಂದೆನಿಸಿಕೊಂಡಿದ್ದಾರೆ. 
ಮೆಲ್ಬರ್ನ್ನಲ್ಲಿ ಕೊಹ್ಲಿ ಅವರ ಜೀವನಶ್ರೇಷ್ಠ 169 ರನ್‌ 2003ರ ಡಿಸೆಂಬರ್‌ನಲ್ಲಿ ವೀರೇಂದ್ರ ಸೆಹವಾಗ್‌ 195 ರನ್‌ ಗಳಿಸಿದ ಬಳಿಕ ಪ್ರವಾಸಿ ಆಟಗಾರನೋರ್ವನ ಗರಿಷ್ಠ ಮೊತ್ತವಾಗಿದೆ. 
3ನೇ ಟೆಸ್ಟ್‌ನ 3ನೇ ದಿನವಾದ ಭಾನುವಾರದ ಆಟದ ವೇಳೆಗೆ ಭಾರತದ ಮಧ್ಯಮ ಕ್ರಮಾಂಕದ ಬ್ಯಾಟ್ಸ್‌ಮನ್‌ ವಿರಾಟ್‌ ಕೊಹ್ಲಿ ಹಾಗೂ ಆಸ್ಟ್ರೇಲಿಯಾದ ವೇಗಿ ಮಿಚೆಲ್‌ ಜಾನ್ಸನ್‌ ನಡುವಿನ ನಡುವೆ ಮಾತಿನ ಚಕಮಕಿ ನಡೆದಿದೆ.. 
ಕೊಹ್ಲಿ ಮತ್ತು ರಹಾನೆ 262 ರನ್ನುಗಳ ಜತೆಯಾಟ ನಡೆಸಿರುವುದು ಕಳೆದ 10 ವರ್ಷಗಳಲ್ಲಿ ಏಷ್ಯಾದ ಹೊರಗಡೆ 4ನೇ ವಿಕೆಟ್‌ಗೆ ಭಾರತದ ಗರಿಷ್ಠ ಜತೆಯಾಟ. 
