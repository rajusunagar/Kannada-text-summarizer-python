ಸಿಡ್ನಿ: ಇನ್ನೇನಿದ್ದರೂ ವಿಶ್ವಕಪ್‌ ಕ್ರಿಕೆಟ್‌ ಪಂದ್ಯಾವಳಿಯ ಅಭ್ಯಾಸ, ತಯಾರಿ, ತರಾತುರಿ. 
ಈ ಪ್ರತಿಷ್ಠಿತ ಪಂದ್ಯಾವಳಿಗೆ ಇನ್ನು ಒಂದು ತಿಂಗಳೂ ಉಳಿದಿಲ್ಲ. 
ಇದಕ್ಕೆ ಪೂರ್ವಸಿದ್ಧತೆಯಾಗಿ ಶುಕ್ರವಾರದಿಂದ ಆತಿಥೇಯ ಆಸ್ಟ್ರೇಲಿಯದಲ್ಲಿ ಏಳೇ ಪಂದ್ಯಗಳ ತ್ರಿಕೋನ ಸರಣಿ ಮೊದಲ್ಗೊಳ್ಳಲಿದೆ. 
ಆ್ಯಶಸ್‌ ಎದುರಾಳಿಗಳಾದ ಆಸ್ಟ್ರೇಲಿಯ ಮತ್ತು ಇಂಗ್ಲೆಂಡ್‌ ಸಿಡ್ನಿಯ ಮೊದಲ ಮುಖಾಮುಖೀಯಲ್ಲಿ ಎದುರಾಗಲಿವೆ. 
ವಿಶ್ವ ಚಾಂಪಿಯನ್‌ ಭಾರತ ಈ ಕೂಟದ ತೃತೀಯ ತಂಡವಾಗಿದೆ.. 
ಮೂರೂ ತಂಡಗಳಿಗೆ ಇದು ಅಂತಿಮ ವಿಶ್ವಕಪ್‌ ಅಭ್ಯಾಸ. 
ತಂಡವನ್ನು ಹುರಿಗೊಳಿಸಲು, ತಂಡದ ಲೋಪದೋಷಗಳನ್ನು ಸರಿಪಡಿಸಿಕೊಳ್ಳಲು, ತಮ್ಮ ಆಯ್ಕೆಯನ್ನು ಸಮರ್ಥಿಸಿಕೊಳ್ಳಲು ಇದೇ ಕೊನೆಯ ಅವಕಾಶ. 
ಹೀಗಾಗಿ ಪ್ರತಿಯೊಬ್ಬರೂ ಇದನ್ನು ಗಂಭೀರವಾಗಿ ತೆಗೆದುಕೊಳ್ಳುವುದರಲ್ಲಿ ಅನುಮಾನವಿಲ್ಲ.. 
ಆಸೀಸ್‌ಗೆ ಮಹತ್ವದ ಸರಣಿ. 
ಭಾರತ ವಿರುದ್ಧದ ಟೆಸ್ಟ್‌ ಸರಣಿಯನ್ನು ಗೆದ್ದ ಉತ್ಸಾಹದಲ್ಲಿರುವ ಆಸ್ಟ್ರೇಲಿಯಕ್ಕೆ ಇದು ಹೆಚ್ಚು ಮಹತ್ವದ ಸರಣಿ. 
ಕಾರಣ, ಅದು ವಿಶ್ವಕಪ್‌ ಪಂದ್ಯಾವಳಿಯ ಪ್ರಧಾನ ಆತಿಥೇಯ ರಾಷ್ಟ್ರ. 
1992ರಲ್ಲಿ ಮೊದಲ ಸಲ ವಿಶ್ವಕಪ್‌ ಆತಿಥ್ಯ ವಹಿಸಿದಾಗ ಹಾಲಿ ಚಾಂಪಿಯನ್‌ ಆಗಿದ್ದ ಆಸ್ಟ್ರೇಲಿಯ, ತನ್ನದೇ ನೆಲದಲ್ಲಿ ಹೀನಾಯ ಪ್ರದರ್ಶನ ನೀಡಿತ್ತು. 
ಅಂಥ ಸಂಕಟ ಈ ಬಾರಿ ಎದುರಾಗಬಾರದೆಂಬ ಕಾರಣಕ್ಕೆ ಕಾಂಗರೂ ಜಿದ್ದಿಗೆ ಬಿದ್ದು ಹೋರಾಡುವುದರಲ್ಲಿ ಅನುಮಾನವಿಲ್ಲ.. 
ಆಸ್ಟ್ರೇಲಿಯ ಈ ಬಾರಿಯ ವಿಶ್ವಕಪ್‌ ಎತ್ತುವ ನೆಚ್ಚಿನ ತಂಡಗಳಲ್ಲೊಂದು. 
ಈ ನಂಬಿಕೆ ಗಟ್ಟಿಗೊಳ್ಳಬೇಕಾದರೆ ತ್ರಿಕೋನ ಸರಣಿಯಲ್ಲಿ ಉತ್ತಮ ಆರಂಭ ಕಂಡುಕೊಳ್ಳಲೇಬೇಕು. 
ಮೇಲ್ನೋಟಕ್ಕೆ ಆಸೀಸ್‌ ಇಂಗ್ಲೆಂಡಿಗಿಂತ ಹೆಚ್ಚು ಬಲಿಷ್ಠವಾಗಿ ಕಾಣುತ್ತದೆ. 
ಸಾಕಷ್ಟು ಮಂದಿ ವನ್‌ಡೇ ಸ್ಪೆಷಲಿಸ್ಟ್‌ಗಳ ಜತೆ ಸ್ಫೋಟಕ ಬ್ಯಾಟ್ಸ್‌ಮನ್‌ ಹಾಗೂ ಆಲ್‌ರೌಂಡರ್‌ಗಳನ್ನು ಹೊಂದಿರುವುದು ಕಾಂಗರೂ ಪಡೆಯ ಹೆಚ್ಚುಗಾರಿಕೆ. 
ವಾರ್ನರ್‌, ಫಿಂಚ್‌, ವಾಟ್ಸನ್‌, ಸ್ಮಿತ್‌, ಫಾಕ್ನರ್‌, ಮ್ಯಾಕ್ಸ್‌ವೆಲ್‌, ಬೈಲಿ ಅವರೆಲ್ಲ ಇಲ್ಲಿನ ಹುರಿಯಾಳುಗಳು.. 
ಗಾಯಾಳು ನಾಯಕ ಮೈಕಲ್‌ ಕ್ಲಾರ್ಕ್‌ ಗೈರು ಆಸ್ಟ್ರೇಲಿಯಕ್ಕೆ ಎದುರಾಗಿರುವ ಪ್ರಮುಖ ಕೊರತೆ. 
ಆದರೆ ಇದೇನೂ ತೀರಾ ಗಂಭೀರ ಸಮಸ್ಯೆಯಲ್ಲ. 
ಟೆಸ್ಟ್‌ ಸರಣಿ ವೇಳೆ ಕ್ಲಾರ್ಕ್‌ ಗೈರಲ್ಲಿ ಸ್ಟೀವನ್‌ ಸ್ಮಿತ್‌ ಯಶಸ್ವಿಯಾಗಿ ತಂಡವನ್ನು ಮುನ್ನಡೆಸಿದ್ದರು. 
ಇಲ್ಲಿ ಜಾರ್ಜ್‌ ಬೈಲಿ ತಂಡದ ನಾಯಕನಾಗಿದ್ದಾರೆ. 
ಅಕಸ್ಮಾತ್‌ ಕ್ಲಾರ್ಕ್‌ ವಿಶ್ವಕಪ್‌ನ ಎಲ್ಲ ಪಂದ್ಯಗಳಿಗೆ ಲಭ್ಯರಾಗದೇ ಹೋದರೆ ಆಗ ಬೈಲಿಯೇ ತಂಡವನ್ನು ಮುನ್ನಡೆಸಬೇಕಾಗುತ್ತದೆ. 
ಹೀಗಾಗಿ ಅವರಿಗೂ ಇದು ಸವಾಲಿನ ಪ್ರಶ್ನೆ.. 
ಇಂಗ್ಲೆಂಡ್‌ ಹೊಸ ರೂಪ. 
ಈವರೆಗೆ 4 ಸಲ ವಿಶ್ವಕಪ್‌ ಆತಿಥ್ಯ ವಹಿಸಿದರೂ ಒಮ್ಮೆಯೂ ಚಾಂಪಿಯನ್‌ ಆಗದ ಇಂಗ್ಲೆಂಡ್‌ ಈ ಬಾರಿ ಹೊಸ ರೂಪದೊಂದಿಗೆ ಕಣಕ್ಕಿಳಿಯಲಿದೆ. 
ವಿಶ್ವಕಪ್‌ ಸಮೀಪಿಸಿರುವಾಗಲೇ ಅನುಭವಿ ನಾಯಕ ಅಲಸ್ಟೇರ್‌ ಕುಕ್‌ ಅವರನ್ನು ಕಡೆಗಣಿಸಲಾಗಿದೆ. 
ಮಧ್ಯಮ ಸರದಿಯ ಬ್ಯಾಟ್ಸ್‌ಮನ್‌ ಎವೋಯಿನ್‌ ಮಾರ್ಗನ್‌ಗೆ ಪಟ್ಟ ಕಟ್ಟಲಾಗಿದೆ.. 
ಮಾರ್ಗನ್‌ ಇಂಗ್ಲೆಂಡನ್ನು ಯಾವ ಮಾರ್ಗದಲ್ಲಿ ಕೊಂಡೊಯ್ಯಬಹುದು ಎಂಬುದಕ್ಕೆ ತ್ರಿಕೋನ ಸರಣಿಯಲ್ಲಿ ಒಂದು ಹಂತದ ಉತ್ತರ ಸಿಗಲಿದೆ. 
ಆದರೆ ಮಾರ್ಗನ್‌ ಹೇಳಿಕೊಳ್ಳುವಂಥ ಬ್ಯಾಟಿಂಗ್‌ ಫಾರ್ಮ್ನಲ್ಲಿಲ್ಲ. 
ಕಳೆದ 19 ಇನ್ನಿಂಗ್ಸ್‌ಗಳಲ್ಲಿ ಹೊಡೆದದ್ದು ಒಂದು ಶತಕಾರ್ಧ ಮಾತ್ರ.. 
ಕ್ಯಾನ್‌ಬೆರಾದಲ್ಲಿ ಆಡಲಾದ ಎರಡೂ ಅಭ್ಯಾಸ ಪಂದ್ಯಗಳನ್ನು ಗೆದ್ದ ಇಂಗ್ಲೆಂಡ್‌ ಒಟ್ಟು 775 ರನ್‌ ಪೇರಿಸಿತ್ತು. 
ಪ್ರೈಮ್‌ ಮಿನಿಸ್ಟರ್ ಇಲೆವೆನ್‌ ವಿರುದ್ಧ ಸಿಡಿದ ಇಯಾನ್‌ ಬೆಲ್‌ 145 ಎಸೆತಗಳಿಂದ 187 ರನ್‌ ಸಿಡಿಸಿ ಎಚ್ಚರಿಕೆಯ ಗಂಟೆಯೊಂದನ್ನು ಬಾರಿಸಿದ್ದಾರೆ. 
ಇಂಗ್ಲೆಂಡ್‌ ಮೇಲುಗೈ ಸಾಧಿಸಬೇಕಾದರೆ ಆರಂಭಕಾರ ಬೆಲ್‌ ಭದ್ರ ಬುನಾದಿ ನಿರ್ಮಿಸುವುದು ಮುಖ್ಯ.. 
ಉಳಿದಂತೆ ಇಂಗ್ಲೆಂಡಿನ ಬ್ಯಾಟಿಂಗ್‌ ಲೈನ್‌ಅಪ್‌ ಹೊಸ ಮುಖಗಳಿಂದ ಕೂಡಿದೆ. 
ಬೆಲ್‌ ಜತೆಗಾರನಾಗಿ ಮೋಯಿನ್‌ ಅಲಿ ಕಾಣಿಸಿಕೊಳ್ಳಲಿದ್ದಾರೆ. 
ಜೇಮ್ಸ್‌ ಟಯ್ಲರ್‌, ರೂಟ್‌, ಬಟ್ಲರ್‌, ಮಧ್ಯಮ ಸರದಿಯ ಒತ್ತಡವನ್ನು ನಿಭಾಯಿಸಬೇಕಿದೆ. 
ಬ್ರಾಡ್‌, ಬೋಪಾರ ಆಲ್‌ರೌಂಡ್‌ ಪ್ರದರ್ಶನ ನೀಡಬೇಕಾದ ತುರ್ತು ಅಗತ್ಯವಿದೆ.. 
ಆಸ್ಟ್ರೇಲಿಯದಲ್ಲಿ ತನ್ನ ಏಕದಿನ ದಾಖಲೆಯನ್ನು ಸುಧಾರಿಸಿಕೊಳ್ಳಲಿಕ್ಕೂ ಇಂಗ್ಲೆಂಡ್‌ ಪ್ರಯತ್ನಿಸಬೇಕಿದೆ. 
2006-07ರ ಬಳಿಕ ಕಾಂಗರೂ ನಾಡಿನಲ್ಲಿ 12 ಏಕದಿನ ಪಂದ್ಯಗಳನ್ನಾಡಿದ ಇಂಗ್ಲೆಂಡ್‌ ಎರಡನ್ನಷ್ಟೇ ಗೆದ್ದಿದೆ. 
ಕೊನೆಯ ಜಯ ಒಲಿದದ್ದು ಸಿಡ್ನಿಯಲ್ಲೇ.. 
ಸಂಭಾವ್ಯ ತಂಡಗಳು. 
ಆಸ್ಟ್ರೇಲಿಯ: ಡೇವಿಡ್‌ ವಾರ್ನರ್‌, ಆರನ್‌ ಫಿಂಚ್‌, ಶೇನ್‌ ವಾಟ್ಸನ್‌, ಸ್ಟೀವನ್‌ ಸ್ಮಿತ್‌, ಜಾರ್ಜ್‌ ಬೈಲಿ (ನಾಯಕ), ಗ್ಲೆನ್‌ ಮ್ಯಾಕ್ಸ್‌ವೆಲ್‌, ಬ್ರಾಡ್‌ ಹ್ಯಾಡಿನ್‌, ಜೇಮ್ಸ್‌ ಫಾಕ್ನರ್‌, ಮಿಚೆಲ್‌ ಸ್ಟಾರ್ಕ್‌, ಪ್ಯಾಟ್‌ ಕಮಿನ್ಸ್‌, ಗುರಿಂದರ್‌ ಸಂಧು/ಕ್ಸೇವಿಯರ್‌ ಡೋಹರ್ಟಿ.. 
ಇಂಗ್ಲೆಂಡ್‌: ಇಯಾನ್‌ ಬೆಲ್‌, ಮೋಯಿನ್‌ ಅಲಿ, ಜೇಮ್ಸ್‌ ಟಯ್ಲರ್‌, ಜೋ ರೂಟ್‌, ಎವೋಯಿನ್‌ ಮಾರ್ಗನ್‌ (ನಾಯಕ), ಜಾಸ್‌ ಬಟ್ಲರ್‌, ರವಿ ಬೋಪಾರ, ಕ್ರಿಸ್‌ ವೋಕ್ಸ್‌, ಸ್ಟುವರ್ಟ್‌ ಬ್ರಾಡ್‌, ಜೇಮ್ಸ್‌ ಟ್ರೆಡ್‌ವೆಲ್‌, ಜೇಮ್ಸ್‌ ಆ್ಯಂಡರ್ಸನ್‌/ಕ್ರಿಸ್‌ ಜೋರ್ಡಾನ್‌/ಸ್ಟೀವನ್‌ ಫಿನ್‌.. 
ಆರಂಭ: ಬೆಳಗ್ಗೆ 8.50. 
ಪ್ರಸಾರ: ಸ್ಟಾರ್‌ ನ್ಪೋರ್ಟ್ಸ್. 

--------------------- Summary -----------------------------
ಭಾರತ ವಿರುದ್ಧದ ಟೆಸ್ಟ್‌ ಸರಣಿಯನ್ನು ಗೆದ್ದ ಉತ್ಸಾಹದಲ್ಲಿರುವ ಆಸ್ಟ್ರೇಲಿಯಕ್ಕೆ ಇದು ಹೆಚ್ಚು ಮಹತ್ವದ ಸರಣಿ. 
1992ರಲ್ಲಿ ಮೊದಲ ಸಲ ವಿಶ್ವಕಪ್‌ ಆತಿಥ್ಯ ವಹಿಸಿದಾಗ ಹಾಲಿ ಚಾಂಪಿಯನ್‌ ಆಗಿದ್ದ ಆಸ್ಟ್ರೇಲಿಯ, ತನ್ನದೇ ನೆಲದಲ್ಲಿ ಹೀನಾಯ ಪ್ರದರ್ಶನ ನೀಡಿತ್ತು. 
ಈವರೆಗೆ 4 ಸಲ ವಿಶ್ವಕಪ್‌ ಆತಿಥ್ಯ ವಹಿಸಿದರೂ ಒಮ್ಮೆಯೂ ಚಾಂಪಿಯನ್‌ ಆಗದ ಇಂಗ್ಲೆಂಡ್‌ ಈ ಬಾರಿ ಹೊಸ ರೂಪದೊಂದಿಗೆ ಕಣಕ್ಕಿಳಿಯಲಿದೆ. 
ಕ್ಯಾನ್‌ಬೆರಾದಲ್ಲಿ ಆಡಲಾದ ಎರಡೂ ಅಭ್ಯಾಸ ಪಂದ್ಯಗಳನ್ನು ಗೆದ್ದ ಇಂಗ್ಲೆಂಡ್‌ ಒಟ್ಟು 775 ರನ್‌ ಪೇರಿಸಿತ್ತು. 
ಆಸ್ಟ್ರೇಲಿಯ: ಡೇವಿಡ್‌ ವಾರ್ನರ್‌, ಆರನ್‌ ಫಿಂಚ್‌, ಶೇನ್‌ ವಾಟ್ಸನ್‌, ಸ್ಟೀವನ್‌ ಸ್ಮಿತ್‌, ಜಾರ್ಜ್‌ ಬೈಲಿ (ನಾಯಕ), ಗ್ಲೆನ್‌ ಮ್ಯಾಕ್ಸ್‌ವೆಲ್‌, ಬ್ರಾಡ್‌ ಹ್ಯಾಡಿನ್‌, ಜೇಮ್ಸ್‌ ಫಾಕ್ನರ್‌, ಮಿಚೆಲ್‌ ಸ್ಟಾರ್ಕ್‌, ಪ್ಯಾಟ್‌ ಕಮಿನ್ಸ್‌, ಗುರಿಂದರ್‌ ಸಂಧು/ಕ್ಸೇವಿಯರ್‌ ಡೋಹರ್ಟಿ.. 
ಇಂಗ್ಲೆಂಡ್‌: ಇಯಾನ್‌ ಬೆಲ್‌, ಮೋಯಿನ್‌ ಅಲಿ, ಜೇಮ್ಸ್‌ ಟಯ್ಲರ್‌, ಜೋ ರೂಟ್‌, ಎವೋಯಿನ್‌ ಮಾರ್ಗನ್‌ (ನಾಯಕ), ಜಾಸ್‌ ಬಟ್ಲರ್‌, ರವಿ ಬೋಪಾರ, ಕ್ರಿಸ್‌ ವೋಕ್ಸ್‌, ಸ್ಟುವರ್ಟ್‌ ಬ್ರಾಡ್‌, ಜೇಮ್ಸ್‌ ಟ್ರೆಡ್‌ವೆಲ್‌, ಜೇಮ್ಸ್‌ ಆ್ಯಂಡರ್ಸನ್‌/ಕ್ರಿಸ್‌ ಜೋರ್ಡಾನ್‌/ಸ್ಟೀವನ್‌ ಫಿನ್‌.. 
