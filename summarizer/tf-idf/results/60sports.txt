ಹೊಸದಿಲ್ಲಿ: ಭಾರತ-ಆಸ್ಟ್ರೇಲಿಯ ನಡುವಿನ '''ಬೋರ್ಡರ್‌-ಗಾವಸ್ಕರ್‌ ಟ್ರೋಫಿ ಸರಣಿ' ಮುಗಿದಿದೆ. 
ನಿರೀಕ್ಷೆಯಂತೆ ಅಮೋಘ ಬ್ಯಾಟಿಂಗ್‌ ಪ್ರದರ್ಶಿಸಿ ಮೇರು ಕ್ರಿಕೆಟಿಗ ಡೊನಾಲ್ಡ್‌ ಬ್ರಾಡ್‌ಮನ್‌ ಅವರ ದಾಖಲೆಯೊಂದನ್ನು ಹಿಂದಿಕ್ಕಿದ ಆಸ್ಟ್ರೇಲಿಯದ ಯುವ ನಾಯಕ ಸ್ಟೀವನ್‌ ಸ್ಮಿತ್‌ ಸರಣಿಶ್ರೇಷ್ಠ ಗೌರವಕ್ಕೆ ಪಾತ್ರರಾಗಿದ್ದಾರೆ.. 
ಆದರೆ ಸರಣಿಶ್ರೇಷ್ಠ ಗೌರವಕ್ಕೆ ಸ್ಮಿತ್‌ ಅವರದು ಸೂಕ್ತ ಆಯ್ಕೆಯೇ? ಅವರಂತೆಯೇ ಆಡಿದ ಭಾರತದ ನಾಯಕ ವಿರಾಟ್‌ ಕೊಹ್ಲಿ ಕೂಡ ಈ ಪ್ರಶಸ್ತಿಗೆ ಅರ್ಹರಾಗಿರಲಿಲ್ಲವೇ? ಇಬ್ಬರಿಗೂ ಸರಣಿಶ್ರೇಷ್ಠ ಪ್ರಶಸ್ತಿಯನ್ನು ಹಂಚಿಕೊಡಬಹುದಿತ್ತಲ್ಲವೇ? ಇವೆಲ್ಲ ಈಗ ದೇಶದ ಕ್ರಿಕೆಟ್‌ ಅಭಿಮಾನಿಗಳನ್ನು ಕಾಡುತ್ತಿರುವ ಪ್ರಶ್ನೆಗಳು.. 
ಸ್ಮಿತ್‌ ಹೆಚ್ಚಿನ ಯಶಸ್ಸು. 
ಅನುಮಾನವೇ ಇಲ್ಲ, ಅಂಕಿಅಂಶಗಳ ಪ್ರಕಾರ ಆಸ್ಟ್ರೇಲಿಯದ ''ಹಂಗಾಮಿ ನಾಯಕ' ಈ ಪ್ರಶಸ್ತಿಗೆ ಸಂಪೂರ್ಣವಾಗಿ ಅರ್ಹರೇ. 
ಸರಣಿಯುದ್ದಕ್ಕೂ ಬ್ಯಾಟಿಂಗ್‌ನಲ್ಲಿ ಮಿಂಚಿದ ಅವರು 4 ಶತಕಗಳೊಂದಿಗೆ 128.16ರ ಸರಾಸರಿಯಲ್ಲಿ 769 ರನ್‌ ಪೇರಿಸಿದ್ದು ಸಾಮಾನ್ಯ ಸಾಧನೆಯೇನಲ್ಲ. 
ನಾಯಕನಾಗಿಯೂ ಅವರು ಹೆಚ್ಚಿನ ಯಶಸ್ಸು ಕಂಡಿದ್ದಾರೆ. 
ಒಂದು ಗೆಲುವು, ಮತ್ತೆರಡು ಪಂದ್ಯಗಳನ್ನು ಡ್ರಾ ಸಾಧಿಸಿದ್ದಾರೆ.. 
ಆದರೆ ಫೀಲ್ಡಿಂಗ್‌ ವಿಷಯಕ್ಕೆ ಬಂದಾಗ ಸ್ಮಿತ್‌ ಸೋಲುತ್ತಾರೆ. 
ಸಿಡ್ನಿ ಟೆಸ್ಟ್‌ನಲ್ಲೇ ಅವರು 2 ಕ್ಯಾಚ್‌ ಕೈಚೆಲ್ಲಿದ್ದಾರೆ. 
ರೋಹಿತ್‌ ಶರ್ಮ ಅವರಿಗೆ ನೀಡಿದ ''ಲೈಫ್' ಎನ್ನುವುದು ಎಂಥವರನ್ನೂ ರೊಚ್ಚಿಗೆಬ್ಬಿಸುವಂಥದ್ದು!. 
ಇನ್ನೊಂದೆಡೆ ವಿರಾಟ್‌ ಕೊಹ್ಲಿ ಸಾಧನೆಯನ್ನು ಗಮನಿಸೋಣ. 
ಅವರೂ 4 ಶತಕ ಬಾರಿಸಿ ದಾಖಲೆ ನಿರ್ಮಿಸಿದ್ದಾರೆ. 
ಒಟ್ಟು ಗಳಿಕೆ 692 ರನ್‌. 
ಇಲ್ಲಿ ಅವರು ರಾಹುಲ್‌ ದ್ರಾವಿಡ್‌ ದಾಖಲೆ ಮುರಿದಿದ್ದಾರೆ. 
ಸರಾಸರಿ 86.50. 
ಅವರೂ ತಂಡದ ನಾಯಕತ್ವ ವಹಿಸಿದ್ದಾರೆ. 
''ಡ್ರೆಸ್ಸಿಂಗ್‌ ರೂಮ್‌ ರಾಜಕೀಯ' ತಾರಕಕ್ಕೇರಿ ಮಹೇಂದ್ರ ಸಿಂಗ್‌ ಧೋನಿ ಸರಣಿಯ ನಡುವೆಯೇ ಟೆಸ್ಟ್‌ ಕ್ರಿಕೆಟಿಗೆ ಬೆನ್ನು ತಿರುಗಿಸಿದಂಥ ಸಂದಿಗ್ಧ ಸ್ಥಿತಿ ಅದಾಗಿತ್ತು. 
ಒಂದನ್ನು ಸೋತು, ಇನ್ನೊಂದನ್ನು ಡ್ರಾ ಮಾಡಿಕೊಂಡಿದ್ದಾರೆ.. 
ಕೊನೆಯೆರಡು ಟೆಸ್ಟ್‌ಗಳಲ್ಲಿ ಭಾರತವನ್ನು ಸೋಲಿನಿಂದ ಬಚಾವ್‌ ಮಾಡಿದ್ದರಲ್ಲಿ ಕೊಹ್ಲಿ ಪಾಲನ್ನು ಮರೆಯಲುಂಟೇ? ಹಾಗಾದರೆ ಇದನ್ನು ಗೆಲ್ಲಲು ಆಸ್ಟ್ರೇಲಿಯಕ್ಕೆ ಏಕೆ ಸಾಧ್ಯವಾಗಲಿಲ್ಲ? ಇದು ಸ್ಮಿತ್‌ಗೆ ಉಂಟಾದ ಹಿನ್ನಡೆಯಲ್ಲವೇ?. 
ಕೊಹ್ಲಿಯ ಗ್ರೌಂಡ್‌ ಫೀಲ್ಡಿಂಗ್‌ ಸೂಪರ್ಬ್ ಆಗಿತ್ತು. 
ಮೆಲ್ಬರ್ನ್ನಲ್ಲಿ ಶಾನ್‌ ಮಾರ್ಷ್‌ ಅವರನ್ನು 99ಕ್ಕೆ ರನೌಟ್‌ ಮಾಡಿದ ಉದಾಹರಣೆಯೊಂದೇ ಸಾಕು, ಕೊಹ್ಲಿಯ ಫೀಲ್ಡಿಂಗ್‌ ಸಾಮರ್ಥ್ಯ ಅನಾವರಣಗೊಳ್ಳುತ್ತದೆ.. 
ವಿದೇಶದಲ್ಲಿ ತೋರ್ಪಡಿಸಿದ ಸಾಹಸ. 
ಕೇವಲ ಅಂಕಿಅಂಶಗಳಷ್ಟೇ ಪ್ರಶಸ್ತಿ ನಿರ್ಣಯಕ್ಕೆ ಮಾನದಂಡವಲ್ಲ ಎಂಬುದಕ್ಕೆ ಇನ್ನೊಂದು ಪ್ರಮುಖ ಉದಾಹರಣೆ ಇದೆ. 
ಕೊಹ್ಲಿ ಬ್ಯಾಟಿಂಗ್‌ ಸಾಮರ್ಥ್ಯ ಮೆರೆದದ್ದು ವಿದೇಶದಲ್ಲಿ. 
ಅದೂ ಆಸ್ಟ್ರೇಲಿಯನ್ನರಿಗೆ ಹೆಚ್ಚು ಪ್ರಶಸ್ತವಾದ ವಾತಾವರಣದಲ್ಲಿ. 
ಕೊಹ್ಲಿ ಎದುರಿಸಿದ್ದು ಜಾನ್ಸನ್‌, ಹ್ಯಾರಿಸ್‌, ಸ್ಟಾರ್ಕ್‌, ಹ್ಯಾಝಲ್‌ವುಡ್‌ ಅವರಂಥ ''ಕ್ವಾಲಿಟಿ' ವೇಗಿಗಳನ್ನು. 
ಸ್ಮಿತ್‌ ಎದುರಿಸಿದ್ದು ಭಾರತದ ತೀರಾ ಸಾಮಾನ್ಯ ಮಟ್ಟದ ದಾಳಿಯನ್ನು!. 
ಶಿಖರ್‌ ಧವನ್‌, ಚೇತೇಶ್ವರ್‌ ಪೂಜಾರ ಬೇಗನೇ ಔಟಾಗಿ ತಂಡ ಒತ್ತಡಕ್ಕೆ ಸಿಲುಕಿದಂಥ ಸಂದರ್ಭದಲ್ಲಿ ಬ್ಯಾಟ್‌ ಹಿಡಿದು ಬರುತ್ತಿದ್ದ ಕೊಹ್ಲಿ, ಕ್ರೀಸ್‌ ಆಕ್ರಮಿಸಿಕೊಂಡು ರನ್‌ ಪೇರಿಸಿದ್ದನ್ನು ಕಡೆಗಣಿಸಲಾದೀತೇ?! ಸ್ಮಿತ್‌ ಆಡಲಿಳಿಯುವಾಗ ತಂಡ ಉತ್ತಮ ಆರಂಭ ಕಂಡುಕೊಂಡಿರುತ್ತಿತ್ತು.. 
ಕೊಹ್ಲಿಯ 3 ಅಮೋಘ ಇನ್ನಿಂಗ್ಸ್‌ಗಳಿಗೆ ಕೊನೆಯ ದಿನದಾಟ ಸಾಕ್ಷಿಯಾಗಿತ್ತು (141, 54 ಮತ್ತು 46). 
ಆಗ ಟ್ರ್ಯಾಕ್‌ ಹೇಗಿತ್ತು, ತಂಡದ ಪರಿಸ್ಥಿತಿ ಹೇಗಿತ್ತು ಎಂಬುದನ್ನು ಬಣ್ಣಿಸುವ ಅಗತ್ಯವಿಲ್ಲ.. 
ವಿರಾಟ್‌ ಕೊಹ್ಲಿ ಅಡಿಲೇಡ್‌ನ‌ಲ್ಲಿ ಬಾರಿಸಿದ 141 ರನ್ನುಗಳ ಆಕ್ರಮಣಕಾರಿ ಆಟ ಈ ಸರಣಿಯಲ್ಲೇ ಅತ್ಯುತ್ತಮ ಇನ್ನಿಂಗ್ಸ್‌ ಎಂಬುದನ್ನು ಬಣ್ಣಿಸಲು ಕ್ರಿಕೆಟ್‌ ಪಂಡಿತರ ಅಗತ್ಯ ಖಂಡಿತ ಇಲ್ಲ.. 
ಕೊಹ್ಲಿಯೇ ಟಾರ್ಗೆಟ್‌!. 
ಫಿಲಿಪ್‌ ಹ್ಯೂಸ್‌ ಅಗಲಿಕೆಯ ನೋವನ್ನೆಲ್ಲ ಮರೆತ ಆಸ್ಟ್ರೇಲಿಯ ಆಟಗಾರರು ಅಂಗಳದಲ್ಲಿ ಪ್ರವಾಸಿ ಆಟಗಾರರೊಂದಿಗೆ ಮಾಡಿದ ಜಗಳಕ್ಕೇನೂ ಕೊರತೆ ಇರಲಿಲ್ಲ. 
ಇಲ್ಲಿ ಟಾರ್ಗೆಟ್‌ ಆದವರೇ ವಿರಾಟ್‌ ಕೊಹ್ಲಿ! ಆಸೀಸ್‌ ವೀಕ್ಷಕರೂ ಕೊಹ್ಲಿಯನ್ನು ಕೆಣಕುವುದರಲ್ಲಿ ಹಿಂದೆ ಬಿದ್ದಿರಲಿಲ್ಲ.. 
ಇದನ್ನೆಲ್ಲ ಮೀರಿನಿಂತು ಬ್ಯಾಟಿಂಗ್‌ ಸಾಹಸಗೈದ ಕೊಹ್ಲಿಗೆ ಸ್ಮಿತ್‌ ಜತೆ ಸರಣಿಶ್ರೇಷ್ಠ ಗೌರವ ಹಂಚಿ ನೀಡಿದ್ದರೆ ಅದೊಂದು ಸೌಹಾರ್ದ ಹಾಗೂ ನ್ಯಾಯೋಚಿತ ನಡೆಯಾಗುತ್ತಿತ್ತು. 
ಹಿಂದೆಲ್ಲ ಎರಡೂ ಕಡೆ ಸಾಧನೆಗೈದವರಿದ್ದರೆ ಇತ್ತಂಡಗಳ ಆಟಗಾರರಿಗೂ ಪ್ರಶಸ್ತಿಯನ್ನು ಹಂಚಲಾಗುತ್ತಿತ್ತು. 
ಸರಣಿ ವಿಜೇತರಿಗೆ ನೀಡಲಾಗುವ ಟ್ರೋಫಿಗೇ ಎರಡೂ ದೇಶಗಳ ಕ್ರಿಕೆಟಿಗರ ಹೆಸರಿರುವಾಗ (ಬೋರ್ಡರ್‌-ಗಾವಸ್ಕರ್‌) ಸರಣಿಶ್ರೇಷ್ಠ ಪ್ರಶಸ್ತಿಗೆ ಯೋಗ್ಯರಿಬ್ಬರನ್ನೂ ಆರಿಸಿದರೆ ನಷ್ಟವೇನೂ ಸಂಭವಿಸುತ್ತಿರಲಿಲ್ಲ, ಅಲ್ಲವೇ? . 

--------------------- Summary -----------------------------
ನಿರೀಕ್ಷೆಯಂತೆ ಅಮೋಘ ಬ್ಯಾಟಿಂಗ್‌ ಪ್ರದರ್ಶಿಸಿ ಮೇರು ಕ್ರಿಕೆಟಿಗ ಡೊನಾಲ್ಡ್‌ ಬ್ರಾಡ್‌ಮನ್‌ ಅವರ ದಾಖಲೆಯೊಂದನ್ನು ಹಿಂದಿಕ್ಕಿದ ಆಸ್ಟ್ರೇಲಿಯದ ಯುವ ನಾಯಕ ಸ್ಟೀವನ್‌ ಸ್ಮಿತ್‌ ಸರಣಿಶ್ರೇಷ್ಠ ಗೌರವಕ್ಕೆ ಪಾತ್ರರಾಗಿದ್ದಾರೆ.. 
ಆದರೆ ಸರಣಿಶ್ರೇಷ್ಠ ಗೌರವಕ್ಕೆ ಸ್ಮಿತ್‌ ಅವರದು ಸೂಕ್ತ ಆಯ್ಕೆಯೇ? ಅವರಂತೆಯೇ ಆಡಿದ ಭಾರತದ ನಾಯಕ ವಿರಾಟ್‌ ಕೊಹ್ಲಿ ಕೂಡ ಈ ಪ್ರಶಸ್ತಿಗೆ ಅರ್ಹರಾಗಿರಲಿಲ್ಲವೇ? ಇಬ್ಬರಿಗೂ ಸರಣಿಶ್ರೇಷ್ಠ ಪ್ರಶಸ್ತಿಯನ್ನು ಹಂಚಿಕೊಡಬಹುದಿತ್ತಲ್ಲವೇ? ಇವೆಲ್ಲ ಈಗ ದೇಶದ ಕ್ರಿಕೆಟ್‌ ಅಭಿಮಾನಿಗಳನ್ನು ಕಾಡುತ್ತಿರುವ ಪ್ರಶ್ನೆಗಳು.. 
ಕೊನೆಯೆರಡು ಟೆಸ್ಟ್‌ಗಳಲ್ಲಿ ಭಾರತವನ್ನು ಸೋಲಿನಿಂದ ಬಚಾವ್‌ ಮಾಡಿದ್ದರಲ್ಲಿ ಕೊಹ್ಲಿ ಪಾಲನ್ನು ಮರೆಯಲುಂಟೇ? ಹಾಗಾದರೆ ಇದನ್ನು ಗೆಲ್ಲಲು ಆಸ್ಟ್ರೇಲಿಯಕ್ಕೆ ಏಕೆ ಸಾಧ್ಯವಾಗಲಿಲ್ಲ? ಇದು ಸ್ಮಿತ್‌ಗೆ ಉಂಟಾದ ಹಿನ್ನಡೆಯಲ್ಲವೇ?. 
ಶಿಖರ್‌ ಧವನ್‌, ಚೇತೇಶ್ವರ್‌ ಪೂಜಾರ ಬೇಗನೇ ಔಟಾಗಿ ತಂಡ ಒತ್ತಡಕ್ಕೆ ಸಿಲುಕಿದಂಥ ಸಂದರ್ಭದಲ್ಲಿ ಬ್ಯಾಟ್‌ ಹಿಡಿದು ಬರುತ್ತಿದ್ದ ಕೊಹ್ಲಿ, ಕ್ರೀಸ್‌ ಆಕ್ರಮಿಸಿಕೊಂಡು ರನ್‌ ಪೇರಿಸಿದ್ದನ್ನು ಕಡೆಗಣಿಸಲಾದೀತೇ?! ಸ್ಮಿತ್‌ ಆಡಲಿಳಿಯುವಾಗ ತಂಡ ಉತ್ತಮ ಆರಂಭ ಕಂಡುಕೊಂಡಿರುತ್ತಿತ್ತು.. 
ವಿರಾಟ್‌ ಕೊಹ್ಲಿ ಅಡಿಲೇಡ್‌ನ‌ಲ್ಲಿ ಬಾರಿಸಿದ 141 ರನ್ನುಗಳ ಆಕ್ರಮಣಕಾರಿ ಆಟ ಈ ಸರಣಿಯಲ್ಲೇ ಅತ್ಯುತ್ತಮ ಇನ್ನಿಂಗ್ಸ್‌ ಎಂಬುದನ್ನು ಬಣ್ಣಿಸಲು ಕ್ರಿಕೆಟ್‌ ಪಂಡಿತರ ಅಗತ್ಯ ಖಂಡಿತ ಇಲ್ಲ.. 
ಇದನ್ನೆಲ್ಲ ಮೀರಿನಿಂತು ಬ್ಯಾಟಿಂಗ್‌ ಸಾಹಸಗೈದ ಕೊಹ್ಲಿಗೆ ಸ್ಮಿತ್‌ ಜತೆ ಸರಣಿಶ್ರೇಷ್ಠ ಗೌರವ ಹಂಚಿ ನೀಡಿದ್ದರೆ ಅದೊಂದು ಸೌಹಾರ್ದ ಹಾಗೂ ನ್ಯಾಯೋಚಿತ ನಡೆಯಾಗುತ್ತಿತ್ತು. 
