ಬೆಂಗಳೂರು: ಇಬ್ಬರ ಜಗಳ ಮೂರನೆಯವರಿಗೆ ಲಾಭ ಎಂಬ ನಾಣ್ಣುಡಿ ಇದೀಗ ಕನ್ನಡ ಸಾಹಿತ್ಯ ಸಮ್ಮೇಳನದ ವಿಚಾರದಲ್ಲಿ ಸತ್ಯವಾಗುವ ಸಂಭವವಿದೆ. 
ಸಮ್ಮೇಳನ ಆಯೋಜಿಸಲು ಹಾವೇರಿ ಹಾಗೂ ರಾಣೆಬೆನ್ನೂರು ನಡುವಿನ ಹಗ್ಗ-ಜಗ್ಗಾಟದ ಪರಿಣಾಮವಾಗಿ ಇದೀಗ ಗುಲ್ಬರ್ಗ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಆಯೋಜಿಸುವ ಭಾಗ್ಯ ಪಡೆಯುವ ಸಾಧ್ಯತೆ ಹೆಚ್ಚಿದೆ.. 
ಕನ್ನಡ ಸಾಹಿತ್ಯ ಪರಿಷತ್ತಿನ ಉನ್ನತ ಮೂಲಗಳ ಪ್ರಕಾರ ಹಾವೇರಿ ಹಾಗೂ ರಾಣೆಬೆನ್ನೂರಿನ ಈ ಕಿತ್ತಾಟದಿಂದ ಬೇಸರಗೊಂಡು ಕಸಾಪ ಕಾರ್ಯಕಾರಿ ಸಮಿತಿಯು ಹಾವೇರಿ ಜಿಲ್ಲೆಗೆ ನೀಡಿದ್ದ ಆಹ್ವಾನ ಹಿಂಪಡೆದಿದೆ. 
ಹಾಗೆಯೇ, ರಾಣೆಬೆನ್ನೂರು ತಾಲೂಕು ಸಲ್ಲಿಸಿದ್ದ ಪುನರ್‌ಪರಿಶೀಲನೆ ಮನವಿಯನ್ನೂ ತಿರಸ್ಕರಿಸಿದೆ. 
ತನ್ಮೂಲಕ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಹಾವೇರಿ ಜಿಲ್ಲೆಯಿಂದಲೇ ಎತ್ತಂಗಡಿಯಾಗುವುದು ಖಚಿತ.ಇದರಿಂದ ಅಯಾಚಿತವಾಗಿ ಗುಲ್ಬರ್ಗ ಜಿಲ್ಲೆ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಆಯೋಜಿಸುವ ಅದೃಷ್ಟವನ್ನು ಬಗಲಿಗೆ ಹಾಕಿಕೊಳ್ಳುವ ಸಾಧ್ಯತೆಯಿದೆ ಎನ್ನಲಾಗಿದೆ.. 
ಕಳೆದ 8 ತಿಂಗಳನಿಂದ ಸಮ್ಮೇಳನ ಎಲ್ಲಿ ನಡೆಯಲಿದೆ ಎಂಬುದು ಗೊಂದಲದ ಗೂಡಾಗಿತ್ತು. 
ಜಿಲ್ಲಾ ಕೇಂದ್ರದಲ್ಲಿ ಸಮ್ಮೇಳನ ನಡೆಸಬೇಕು ಎಂದು ಹಾವೇರಿ ಜಿಲ್ಲೆಯ ಎಲ್ಲಾ ತಾಲೂಕು ಘಟಕಗಳ ಅಧ್ಯಕ್ಷರು ಒತ್ತಾಯ ಮಾಡಿದರೆ, ರಾಣೆಬೆನ್ನೂರಿನವರೇ ಆದ ಜಿಲ್ಲಾಧ್ಯಕ್ಷರು ಮಾತ್ರ ಈ ಸಮ್ಮೇಳನ ತಮ್ಮ ಕ್ಷೇತ್ರದಲ್ಲಿ ನಡೆಸಬೇಕು ಎಂದು ಹಠ ಹಿಡಿದಿದ್ದರು.. 
ಈ ಪ್ರತಿಷ್ಠೆ ತಾರಕಕ್ಕೇರಿ ಜಿಲ್ಲಾ ಬಂದ್‌ ಕೂಡ ನಡೆಸಲಾಗಿತ್ತು. 
ಕಸಾಪ ಕಾರ್ಯಕಾರಿ ಸಮಿತಿ ಹಲವು ಬಾರಿ ಹೊಂದಾಣಿಕೆ ಮಾಡಿಕೊಳ್ಳಲು ಅವಕಾಶ ಹಾಗೂ ಗಡುವು ನೀಡಿತ್ತು. 
ಆದರೆ, ಇದನ್ನೂ ಸಮರ್ಪಕವಾಗಿ ಬಳಸಿಕೊಳ್ಳದ ಜಿಲ್ಲೆಯ ಪದಾಧಿಕಾರಗಳು ಕಾಲಹರಣ ಮಾಡಿದ್ದರು. 
ಪರಿಣಾಮ ಕಸಾಪ ಸಮಿತಿಯು ಹಾವೇರಿ ಜಿಲ್ಲೆಗೆ ನೀಡಿದ್ದ ಆತಿಥ್ಯವನ್ನೇ ಹಿಂಪಡೆಯಲು ತೀರ್ಮಾನಿಸಿದೆ.. 
"ಮುಂದಿನ ಫೆಬ್ರವರಿಯಲ್ಲಿ ಕನ್ನಡ ಸಾಹಿತ್ಯ ಪರಿಷತ್ತಿನ ಶತಮಾನೋತ್ಸವ ಸಂದರ್ಭದಲ್ಲಿ ನಡೆಯಬೇಕಾಗಿರುವ ಸಾಹಿತ್ಯ ಸಮ್ಮೇಳನ ಎಂದೆಂದಿಗಿಂತಲೂ ಯಶಸ್ವಿಯಾಗಿ ನಡೆಯಬೇಕು ಎಂಬ ಉದ್ದೇಶದಿಂದ ಕಸಾಪ ಕಾರ್ಯಕಾರಿ ಸಮಿತಿ ಶೀಘ್ರವೇ ತೀರ್ಮಾನ ಪ್ರಕಟಿಸಲು ನಿರ್ಧರಿಸಿದೆ. 
ಈಗಾಗಲೇ, ಗುಲ್ಬರ್ಗ, ಬಳ್ಳಾರಿ ಹಾಗೂ ಶ್ರವಣಬೆಳಗೊಳದಲ್ಲಿ ಸಮ್ಮೇಳನ ಆಯೋಜಿಸುವಂತೆ ಬೇಡಿಕೆಯಿದೆ ಎಂದು ಕನ್ನಡ ಸಾಹಿತ್ಯ ಪರಿತ್ತಿನ ರಾಜ್ಯಾಧ್ಯಕ್ಷ ಪುಂಡಲೀಕ ಹಾಲಂಬಿ ತಿಳಿಸಿದರು. 
ಅ.12ರಂದು ಚಾಮರಾಜನಗರದಲ್ಲಿ ನಡೆಯಲಿರುವ ದಲಿತ ಸಾಹಿತ್ಯ ಸಮ್ಮೇಳನದಲ್ಲಿ ಸಮಿತಿ ಸಮ್ಮೇಳನ ನಡೆಯುವ ಸ್ಥಳ ಪ್ರಕಟಿಸುವ ಸಾಧ್ಯತೆ ಇದೆ ಎಂದೂ ಅವರು ಹೇಳಿದರು.. 
ಗುಲ್ಬರ್ಗ ಬಹುತೇಕ ಖಚಿತ:ಈ ಹಿಂದೆ 80ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ನಡೆಯುವ ಸಂದರ್ಭದಲ್ಲೇ ಗುಲ್ಬರ್ಗ ಜಿಲ್ಲೆಗೆ ಅತಿಥ್ಯ ನೀಡುವಂತೆ ಕೇಂದ್ರದ ಮಾಜಿ ಸಚಿವ ಮಲ್ಲಿಕಾರ್ಜುನ ಖರ್ಗೆ ಮನವಿ ಮಾಡಿದ್ದರು. 
ಆದರೆ, ಹಾವೇರಿ ಜಿಲ್ಲೆಗೆ ಆಹ್ವಾನ ನೀಡಲಾಗಿತ್ತು. 
ಹೀಗಾಗಿ, ಆದ್ಯತೆ ಮೇರೆಗೆ ಗುಲ್ಬರ್ಗ ಜಿಲ್ಲೆಗೆ ಆಹ್ವಾನ ನೀಡುವ ಸಾಧ್ಯತೆ ಇದೆ ಎಂದು ಕಸಾಪ ಉನ್ನತ ಮೂಲಗಳು ತಿಳಿಸಿವೆ.. 
ಕನ್ನಡ ಸಾಹಿತ್ಯ ಪರಿಷತ್ತು ಶತಮಾನೋತ್ಸವ ಸಂಭ್ರಮದಲ್ಲಿದೆ. 
ಇಂತಹ ಸಂದರ್ಭದಲ್ಲಿ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನಕ್ಕೆ ಯಾವುದೇ ಅಡಚಣೆ ಉಂಟಾಗಬಾರದು. 
ಇಷ್ಟು ದಿನಗಳ ಕಾಲ ಇದ್ದ ಗೊಂದಲ ನಿವಾರಣೆಯಾಗಿದ್ದು, ಅ.12ರಂದು ಕಸಾಪ ಕಾರ್ಯಕಾರಿ ಸಮಿತಿ ಸಭೆ ನಡೆಯಲಿದೆ. 
ನಂತರ ಸಮ್ಮೇಳನ ನಡೆಯುವ ಜಿಲ್ಲೆಯ ಹೆಸರು ಪ್ರಕಟಗೊಳ್ಳಲಿದೆ.- ಪುಂಡಲೀಕ ಹಾಲಂಬಿ, ರಾಜ್ಯಾಧ್ಯಕ್ಷರು, ಕನ್ನಡ ಸಾಹಿತ್ಯ ಪರಿಷತ್ತು. 
* 81ನೇ ಸಾಹಿತ್ಯ ಸಮ್ಮೇಳನ ಗುಲ್ಬರ್ಗಕ್ಕೆ ಸ್ಥಳಾಂತರ ಸಾಧ್ಯತೆ* ಬಳ್ಳಾರಿ, ಶ್ರವಣಬೆಳಗೊಳ ಕೂಡ ರೇಸ್‌ನಲ್ಲಿ* ಹಾವೇರಿ, ರಾಣೆಬೆನ್ನೂರಿನಲ್ಲಿ ಸಮ್ಮೇಳನ ಇಲ್ಲ* 12ಕ್ಕೆ ಚಾ.ನಗರದಲ್ಲಿ ತೀರ್ಮಾನ ಸಂಭವ. 
*ಅಕ್ಷರ ಎಂ.ಕೆ. 
. 

--------------------- Summary -----------------------------
ಸಮ್ಮೇಳನ ಆಯೋಜಿಸಲು ಹಾವೇರಿ ಹಾಗೂ ರಾಣೆಬೆನ್ನೂರು ನಡುವಿನ ಹಗ್ಗ-ಜಗ್ಗಾಟದ ಪರಿಣಾಮವಾಗಿ ಇದೀಗ ಗುಲ್ಬರ್ಗ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಆಯೋಜಿಸುವ ಭಾಗ್ಯ ಪಡೆಯುವ ಸಾಧ್ಯತೆ ಹೆಚ್ಚಿದೆ.. 
ತನ್ಮೂಲಕ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಹಾವೇರಿ ಜಿಲ್ಲೆಯಿಂದಲೇ ಎತ್ತಂಗಡಿಯಾಗುವುದು ಖಚಿತ.ಇದರಿಂದ ಅಯಾಚಿತವಾಗಿ ಗುಲ್ಬರ್ಗ ಜಿಲ್ಲೆ 81ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಆಯೋಜಿಸುವ ಅದೃಷ್ಟವನ್ನು ಬಗಲಿಗೆ ಹಾಕಿಕೊಳ್ಳುವ ಸಾಧ್ಯತೆಯಿದೆ ಎನ್ನಲಾಗಿದೆ.. 
"ಮುಂದಿನ ಫೆಬ್ರವರಿಯಲ್ಲಿ ಕನ್ನಡ ಸಾಹಿತ್ಯ ಪರಿಷತ್ತಿನ ಶತಮಾನೋತ್ಸವ ಸಂದರ್ಭದಲ್ಲಿ ನಡೆಯಬೇಕಾಗಿರುವ ಸಾಹಿತ್ಯ ಸಮ್ಮೇಳನ ಎಂದೆಂದಿಗಿಂತಲೂ ಯಶಸ್ವಿಯಾಗಿ ನಡೆಯಬೇಕು ಎಂಬ ಉದ್ದೇಶದಿಂದ ಕಸಾಪ ಕಾರ್ಯಕಾರಿ ಸಮಿತಿ ಶೀಘ್ರವೇ ತೀರ್ಮಾನ ಪ್ರಕಟಿಸಲು ನಿರ್ಧರಿಸಿದೆ. 
ಗುಲ್ಬರ್ಗ ಬಹುತೇಕ ಖಚಿತ:ಈ ಹಿಂದೆ 80ನೇ ಅಖೀಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ನಡೆಯುವ ಸಂದರ್ಭದಲ್ಲೇ ಗುಲ್ಬರ್ಗ ಜಿಲ್ಲೆಗೆ ಅತಿಥ್ಯ ನೀಡುವಂತೆ ಕೇಂದ್ರದ ಮಾಜಿ ಸಚಿವ ಮಲ್ಲಿಕಾರ್ಜುನ ಖರ್ಗೆ ಮನವಿ ಮಾಡಿದ್ದರು. 
