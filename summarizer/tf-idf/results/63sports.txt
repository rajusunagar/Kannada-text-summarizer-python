ಕರಾಚಿ: ಪಾಕಿಸ್ಥಾನ ಕ್ರಿಕೆಟ್‌ ತಂಡದ ನಾಯಕ ಮಿಸ್ಬಾ ಉಲ್‌ ಹಕ್‌ ವಿಶ್ವಕಪ್‌ ಪಂದ್ಯಾವಳಿಯ ಬಳಿಕ ಏಕದಿನ ಹಾಗೂ ಟಿ-20 ಕ್ರಿಕೆಟಿಗೆ ವಿದಾಯ ಘೋಷಿಸುವುದಾಗಿ ಹೇಳಿದ್ದಾರೆ. 
ಕೇವಲ ಟೆಸ್ಟ್‌ ಪಂದ್ಯಗಳಲ್ಲಷ್ಟೇ ಮುಂದುವರಿಯುವುದು ಅವರ ಯೋಜನೆ.. 
"ನಿವೃತ್ತಿ ನಿರ್ಧಾರವನ್ನು ನಾನು ವಾರದ ಹಿಂದೆಯೇ ಪಿಸಿಬಿ ಗಮನಕ್ಕೆ ತಂದಿದ್ದೇನೆ. 
ಏಕದಿನ ಹಾಗೂ ಟಿ-20 ಕ್ರಿಕೆಟಿಗೆ ವಿದಾಯ ಹೇಳಲು ಇದು ಸೂಕ್ತ ಸಮಯ ಎಂದು ನನಗನಿಸಿದೆ. 
ಆದರೆ ನಾನು ಟೆಸ್ಟ್‌ ಕ್ರಿಕೆಟ್‌ನಲ್ಲಿ ಮುಂದುವರಿಯಲಿದ್ದೇನೆ...' ಎಂದು ಮಿಸ್ಬಾ ಹೇಳಿದರು.. 
"ಇಂಥದೊಂದು ಯೋಚನೆ ನನ್ನಲ್ಲಿ ಬಹಳ ಸಮಯದ ಹಿಂದೆಯೇ ಹೊಳೆದಿತ್ತು. 
ಆದರೆ ವಿಶ್ವಕಪ್‌ ಎನ್ನುವುದೊಂದು ಪ್ರತಿಷ್ಠಿತ ಪಂದ್ಯಾವಳಿ. 
ಇದರಲ್ಲಿ ಆಡಿ ಅನಂತರ ವಿದಾಯ ಹೇಳುವುದು ನನಗೆ ಸೂಕ್ತವಾಗಿ ಕಂಡಿತು...' ಎಂದರು.. 
ಮಿಸ್ಬಾ ಉಲ್‌ ಹಕ್‌ ಅವರ ನಿವೃತ್ತಿ ನಿರ್ಧಾರವನ್ನು ಪಿಸಿಬಿ ಅಧ್ಯಕ್ಷ ಶಹರ್ಯಾರ್‌ ಖಾನ್‌ ಖಚಿತಪಡಿಸಿದ್ದಾರೆ. 
ಅವರ ಸಾಧನೆಯನ್ನು ಪ್ರಶಂಸಿಸಿದ್ದಾರೆ.. 
"ಸ್ಪಾಟ್‌ ಫಿಕ್ಸಿಂಗ್‌ ಪ್ರಕರಣದಲ್ಲಿ ಸಿಲುಕಿಕೊಂಡು ತತ್ತರಿಸಿದ ಪಾಕಿಸ್ಥಾನ ತಂಡಕ್ಕೆ ಮಿಸ್ಬಾ ಉಲ್‌ ಹಕ್‌ ಸ್ಫೂರ್ತಿಯಾಗಿದ್ದರು. 
ನಿವೃತ್ತಿ ಎನ್ನುವುದು ಅವರ ವೈಯಕ್ತಿಕ ನಿರ್ಧಾರ. 
ಇದನ್ನು ನಾವು ಗೌರವಿಸಲೇಬೇಕು...' ಎಂಬುದಾಗಿ ಶಹರ್ಯಾರ್‌ ಖಾನ್‌ ಹೇಳಿದರು.. 
ಶತಕವಿಲ್ಲದೆ ಸರ್ವಾಧಿಕ ರನ್‌. 
ಈಗಾಗಲೇ 40ರ ಹರೆಯಕ್ಕೆ ಕಾಲಿಟ್ಟಿರುವ ಮಿಸ್ಬಾ ಉಲ್‌ ಹಕ್‌, 2002ರಲ್ಲಿ ಏಕದಿನ ಕ್ರಿಕೆಟಿಗೆ ಪದಾರ್ಪಣೆ ಮಾಡಿದ್ದರು. 
ಈವರೆಗೆ 153 ಏಕದಿನ ಪಂದ್ಯಗಳನ್ನಾಡಿ 42.83ರ ಸರಾಸರಿಯಲ್ಲಿ 4,669 ರನ್‌ ಪೇರಿಸಿದ್ದಾರೆ. 
ಇದರಲ್ಲಿ 37 ಅರ್ಧ ಶತಕಗಳು ಸೇರಿವೆ. 
ಒಂದೂ ಶತಕ ಹೊಡೆಯದೆ ಸರ್ವಾಧಿಕ ರನ್‌ ಗಳಿಸಿದ ಏಕದಿನ ದಾಖಲೆ ಮಿಸ್ಬಾ ಹೆಸರಲ್ಲೇ ಇದೆ!. 
2004ರಲ್ಲಿ ಏಕದಿನ ತಂಡದಿಂದ ಕೈಬಿಟ್ಟ ಬಳಿಕ ಮಿಸ್ಬಾ ಮತ್ತೆ ವಾಪಸಾದದ್ದು 3 ವರ್ಷಗಳ ಬಳಿಕ. 
2011ರಲ್ಲಿ ಅವರು ಶಾಹಿದ್‌ ಅಫ್ರಿದಿಯ ಉತ್ತರಾಧಿಕಾರಿಯಾಗಿ ಪಾಕ್‌ ಏಕದಿನ ತಂಡದ ನಾಯಕನಾಗಿ ಆಯ್ಕೆಯಾದರು. 
ಒಟ್ಟು 78 ಪಂದ್ಯಗಳಲ್ಲಿ ಪಾಕ್‌ ನೇತೃತ್ವ ವಹಿಸಿದ್ದು, ಇದರಲ್ಲಿ 41 ಜಯ ಕಂಡಿದ್ದಾರೆ.. 
ಮಿಸ್ಬಾ ಅವರ ಕಳೆದ ವರ್ಷದ ಏಕದಿನ ಸಾಧನೆ ತೀರಾ ಕಳಪೆಯಾಗಿತ್ತು. 
12 ಪಂದ್ಯಗಳಿಂದ ಗಳಿಸಿದ್ದು 285 ರನ್‌ ಮಾತ್ರ. 
ಸರಾಸರಿ 23.75. 
ಇದರಿಂದ ಅವರಿಗೆ ಪಾಕ್‌ ವಿಶ್ವಕಪ್‌ ತಂಡದ ನಾಯಕತ್ವ ಲಭಿಸುವುದು ಅನುಮಾನವೆಂದೇ ಭಾವಿಸಲಾಗಿತ್ತು. 
ಆದರೆ ವಿಶ್ವಕಪ್‌ ತನಕ ಮಿಸ್ಬಾ ಅವರನ್ನೇ ನಾಯಕನನ್ನಾಗಿ ಮುಂದುವರಿಸಲು ಪಿಸಿಬಿ ನಿರ್ಧರಿಸಿತು.. 
56 ಎಸೆತಗಳಲ್ಲಿ ಟೆಸ್ಟ್‌ ಶತಕ. 
ಕಳೆದ ವರ್ಷ ಆಸ್ಟ್ರೇಲಿಯ ವಿರುದ್ಧ ಯುಎಇಯಲ್ಲಿ ಆಡಲಾದ ಟೆಸ್ಟ್‌ ಸರಣಿಯ ಅಬುಧಾಬಿ ಪಂದ್ಯದಲ್ಲಿ 56 ಎಸೆತಗಳಿಂದ ಶತಕ ಸಿಡಿಸಿ ವಿವಿಯನ್‌ ರಿಚರ್ಡ್ಸ್‌ ಅವರ ವಿಶ್ವದಾಖಲೆಯನ್ನು ಸರಿಗಟ್ಟಿದ್ದು ಮಿಸ್ಬಾಗೆ ಲೈಫ್ ಕೊಟ್ಟಿತು.. 
ಮಿಸ್ಬಾ 39 ಟಿ-20 ಪಂದ್ಯಗಳಲ್ಲಿ ಆಡಿದ್ದು, 8 ಪಂದ್ಯಗಳಲ್ಲಿ ತಂಡದ ಸಾರಥ್ಯ ವಹಿಸಿದ್ದಾರೆ. 
2012ರಲ್ಲಿ ಅವರನ್ನು ಟಿ-20 ನಾಯಕತ್ವದಿಂದ ಕೆಳಗಿಳಿಸಲಾಗಿತ್ತು. 
ಬಳಿಕ ತಂಡದಿಂದಲೂ ಕೈಬಿಡಲಾಯಿತು. 
2012 ಫೆಬ್ರವರಿಯಲ್ಲಿ ಮಿಸ್ಬಾ ಕೊನೆಯ ಟಿ-20 ಅಂತಾರಾಷ್ಟ್ರೀಯ ಪಂದ್ಯವಾಡಿದ್ದರು.. 

--------------------- Summary -----------------------------
ಕರಾಚಿ: ಪಾಕಿಸ್ಥಾನ ಕ್ರಿಕೆಟ್‌ ತಂಡದ ನಾಯಕ ಮಿಸ್ಬಾ ಉಲ್‌ ಹಕ್‌ ವಿಶ್ವಕಪ್‌ ಪಂದ್ಯಾವಳಿಯ ಬಳಿಕ ಏಕದಿನ ಹಾಗೂ ಟಿ-20 ಕ್ರಿಕೆಟಿಗೆ ವಿದಾಯ ಘೋಷಿಸುವುದಾಗಿ ಹೇಳಿದ್ದಾರೆ. 
ಮಿಸ್ಬಾ ಉಲ್‌ ಹಕ್‌ ಅವರ ನಿವೃತ್ತಿ ನಿರ್ಧಾರವನ್ನು ಪಿಸಿಬಿ ಅಧ್ಯಕ್ಷ ಶಹರ್ಯಾರ್‌ ಖಾನ್‌ ಖಚಿತಪಡಿಸಿದ್ದಾರೆ. 
ಈಗಾಗಲೇ 40ರ ಹರೆಯಕ್ಕೆ ಕಾಲಿಟ್ಟಿರುವ ಮಿಸ್ಬಾ ಉಲ್‌ ಹಕ್‌, 2002ರಲ್ಲಿ ಏಕದಿನ ಕ್ರಿಕೆಟಿಗೆ ಪದಾರ್ಪಣೆ ಮಾಡಿದ್ದರು. 
ಒಂದೂ ಶತಕ ಹೊಡೆಯದೆ ಸರ್ವಾಧಿಕ ರನ್‌ ಗಳಿಸಿದ ಏಕದಿನ ದಾಖಲೆ ಮಿಸ್ಬಾ ಹೆಸರಲ್ಲೇ ಇದೆ!. 
2004ರಲ್ಲಿ ಏಕದಿನ ತಂಡದಿಂದ ಕೈಬಿಟ್ಟ ಬಳಿಕ ಮಿಸ್ಬಾ ಮತ್ತೆ ವಾಪಸಾದದ್ದು 3 ವರ್ಷಗಳ ಬಳಿಕ. 
ಕಳೆದ ವರ್ಷ ಆಸ್ಟ್ರೇಲಿಯ ವಿರುದ್ಧ ಯುಎಇಯಲ್ಲಿ ಆಡಲಾದ ಟೆಸ್ಟ್‌ ಸರಣಿಯ ಅಬುಧಾಬಿ ಪಂದ್ಯದಲ್ಲಿ 56 ಎಸೆತಗಳಿಂದ ಶತಕ ಸಿಡಿಸಿ ವಿವಿಯನ್‌ ರಿಚರ್ಡ್ಸ್‌ ಅವರ ವಿಶ್ವದಾಖಲೆಯನ್ನು ಸರಿಗಟ್ಟಿದ್ದು ಮಿಸ್ಬಾಗೆ ಲೈಫ್ ಕೊಟ್ಟಿತು.. 
