ಬೆಂಗಳೂರು: ವೈದ್ಯರ ಮುಷ್ಕರ ಹಿನ್ನೆಲೆಯಲ್ಲಿ ಹೆರಿಗೆಗೆ ದಿನಾಂಕ ನಿಗದಿಯಾಗಿರುವವರು ನಾಲ್ಕು ದಿನ ಮುಂಚಿತವಾಗಿ ತಾಲೂಕು ಹಾಗೂ ಜಿಲ್ಲಾಸ್ಪತ್ರಗೆ ದಾಖಲಾಗುವಂತೆ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಯು.ಟಿ.ಖಾದರ್‌ ಮನವಿ ಮಾಡಿದ್ದಾರೆ. 
ವಿಕಾಸಸೌಧದಲ್ಲಿ ಸುದ್ದಿಗಾರರ ಜತೆ ಮಾತನಾಡಿದ ಅವರು, ತಾಲೂಕು ಹಾಗೂ ಜಿಲ್ಲಾಸ್ಪತ್ರೆಗಳಲ್ಲಿ ಅಗತ್ಯ ತಜ್ಞ ವೈದ್ಯರ ವ್ಯವಸ್ಥೆ ಮಾಡಲಾಗಿದ್ದು, ಸುರಕ್ಷಿತ ಹೆರಿಗೆ ದೃಷ್ಟಿಯಿಂದ ಅಲ್ಲಿಗೆ ದಾಖಲಾಗಬೇಕು ಎಂದು ಹೇಳಿದರು.. 
ರಾಜ್ಯದಲ್ಲಿರುವ ಬಹುತೇಕ ವೈದ್ಯರಿಗೆ ಮುಷ್ಕರ ನಡೆಸಲು ಇಷ್ಟವಿಲ್ಲ. 
4500 ವೈದ್ಯರ ಪೈಕಿ 911 ಮಂದಿ ಮಾತ್ರ ರಾಜೀನಾಮೆ ಕೊಟ್ಟಿರುವುದು ಇದಕ್ಕೆ ಸಾಕ್ಷಿ. 
911 ವೈದ್ಯರಲ್ಲೂ ಕೆಲವರಿಗೆ ಒತ್ತಡ ಹಾಕಿ ಪಡೆಯಲಾಗಿದೆ. 
ಈ ಬಗ್ಗೆ ನೇರವಾಗಿಯೇ ತಮ್ಮೊಂದಿಗೆ ವೈದ್ಯರು ಮಾತನಾಡಿದ್ದಾರೆ. 
ಎಲ್ಲವನ್ನೂ ಪರಿಶೀಲಿಸಿ ರಾಜೀನಾಮೆ ಬಗ್ಗೆ ಕ್ರಮ ಕೈಗೊಳ್ಳಲಾಗುವುದು ಎಂದರು.. 
ವೈದ್ಯ ವೃತ್ತಿಯಲ್ಲಿದ್ದರೂ ಕೆಲವರು ಸಕ್ರಿಯ ರಾಜಕಾರಣದಲ್ಲಿದ್ದಾರೆ. 
ಮತ್ತೆ ಕೆಲವರು ಆಸ್ಪತ್ರೆಗಳಿಗೆ ಹಾಜರಾಗದ ಪ್ರವೃತ್ತಿ ಬೆಳೆಸಿಕೊಂಡಿದ್ದಾರೆ. 
ಅಂತಹವರನ್ನು ಗುರುತಿಸುವ ಕೆಲಸ ಪ್ರಾರಂಭವಾಗಿದ್ದು, ರಾಜಕೀಯ ಮಾಡಿಕೊಂಡಿರುವವರು ಅದನ್ನೇ ಮಾಡಲಿ, ಆಸ್ಪತ್ರೆಗೆ ಮನಸ್ಸಿಲ್ಲದವರು ಮನೆಯಲ್ಲೇ ಶಾಶ್ವತವಾಗಿ ಇರಲಿ ಎಂದು ಸವಾಲಿನ ಧಾಟಿಯಲ್ಲಿ ತಿಳಿಸಿದರು.. 
ವೈದ್ಯರ ರಾಜೀನಾಮೆ ಅಂಗೀಕಾರ ಮಾಡುವುದೂ ಇಲ್ಲ, ಸ್ವೀಕಾರ ಮಾಡುವುದೂ ಇಲ್ಲ. 
ಅವರು ಕಷ್ಟಪಟ್ಟು ನೀಡಿರುವ ರಾಜೀನಾಮೆಗೆ ಗೌರವ ಕೊಡುತ್ತೇವೆ. 
ರಾಜೀನಾಮೆ ಸ್ವೀಕರಿಸುವ ಸಲುವಾಗಿಯೇ ವಿಶೇಷ ಕೌಂಟರ್‌ ತೆರೆದಿದ್ದೇವೆ. 
ರಾಜೀನಾಮೆ ನೀಡಿದ್ದರೂ ಅದು ಇತ್ಯರ್ಥವಾಗುವವರೆಗೆ ಕೆಲಸ ಮಾಡಬೇಕಾಗುತ್ತದೆ. 
ಕೆಲಸಕ್ಕೆ ಗೈರು ಹಾಜರಾದವರ ವಿರುದ್ಧ ನೋಟಿಸ್‌ ಜಾರಿ ಮಾಡಿ ಕ್ರಮ ಕೈಗೊಳ್ಳಲಾಗುವುದು ಎಂದು ಎಚ್ಚರಿಕೆ ನೀಡಿದರು.. 
ವೈದ್ಯಾಧಿಕಾರಿಗಳ ಸಂಘವು ಒಟ್ಟು 14 ಬೇಡಿಕೆ ಮುಂದಿಟ್ಟು ಮುಷ್ಕರ ನಡೆಸುವುದಾಗಿ ತಿಳಿಸಿದೆ. 
ಆದರೆ, ಅವರು ಮನವಿ ಕೊಡುವುದಕ್ಕೆ ಮುಂಚೆಯೇ 10 ಬೇಡಿಕೆಗಳಿಗೆ ಸಂಬಂಧಿಸಿದಂತೆ ಸರ್ಕಾರದ ಮಟ್ಟದಲ್ಲಿ ಮಾತುಕತೆ ನಡೆದು ಬಗೆಹರಿಸುವ ತೀರ್ಮಾನವಾಗಿತ್ತು. 
ಅದನ್ನು ಸಂಘದ ಪದಾಧಿಕಾರಿಗಳಿಗೂ ತಿಳಿಸಲಾಯಿತು. 
ಮಾತುಕತೆಗೆ ಬಂದು ವಿಶ್ವಾಸದಿಂದ ಕೈ ಕುಲುಕಿ ಹೋದವರು ಆಚೆ ಹೋಗಿ ಕೈ ಕೊಟ್ಟರು ಎಂದು ಹೇಳಿದರು.. 
ವೈದ್ಯರ ನಾಲ್ಕು ಬೇಡಿಕೆಗಳ ಬಗ್ಗೆ ನಾನು ತೀರ್ಮಾನ ಕೈಗೊಳ್ಳಲು ಸಾಧ್ಯವಿಲ್ಲ. 
ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆ ಮತ್ತು ವೈದ್ಯಕೀಯ ಶಿಕ್ಷಣ ಇಲಾಖೆ ಒಟ್ಟುಗೂಡಿಸುವುದು ಸರ್ಕಾರದ ಮಟ್ಟದಲ್ಲಿ ಆಗಬೇಕಾದ ಕೆಲಸ. 
ಜಿಲ್ಲಾಸ್ಪತ್ರೆ ವೈದ್ಯಕೀಯ ಕಾಲೇಜುಗಳ ವ್ಯಾಪ್ತಿಯಿಂದ ಹೊರಗಿಡುವುದು ನಮ್ಮ ಕೈಲಿಲ್ಲ. 
ಇದನ್ನು ವೈದ್ಯರು ಅರ್ಥ ಮಾಡಿಕೊಳ್ಳಬೇಕು. 
ವರ್ಷಗಟ್ಟಲೆ ರಜೆ ಹೋಗಿ ಬಂದ ಮೇಲೂ ಸೇವೆಗೆ ತೆಗೆದುಕೊಳ್ಳಬೇಕು ಎಂದಾದರೆ ಹೇಗೆ ಸಾಧ್ಯ ಎಂದು ಪ್ರಶ್ನಿಸಿದರು.. 
ಇಷ್ಟಾದರೂ ವೈದ್ಯಾಧಿಕಾರಿಗಳ ಸಂಘದ ಮೇಲೆ ನಮಗೆ ಗೌರವ ಇದೆ. 
ಮಾತುಕತೆಗೆ ಈಗಲೂ ಮುಕ್ತವಾಗಿದ್ದೇವೆ. 
ಮುಖ್ಯಮಂತ್ರಿಯವರ ಜತೆ ಮಾತುಕತೆಗೆ ಸಮಯ ನಿಗದಿಪಡಿಸಲಾಗಿಸದೆ. 
ಮಂಗಳವಾರ ಅಥವಾ ಬುಧವಾರ ಮಾತುಕತೆ ನಡೆಯಲಿದೆ. 
ವೈದ್ಯರ ಬೇಡಿಕೆಗಳ ಬಗ್ಗೆ ನಾವು ಸಕಾರಾತ್ಮಕ ನಿಲುವು ಹೊಂದಿದ್ದೇವೆ. 
ಸಾರ್ವಜನಿಕರಿಗೆ ತೊಂದರೆಯಾಗಬಾರದು ಎಂಬುದು ನಮ್ಮ ಏಕೈಕ ಕಾಳಜಿ ಎಂದು ಹೇಳಿದರು.. 
ಚಿಕ್ಕಬಳ್ಳಾಪುರದಲ್ಲಿ ನರ್ಸ್‌ಗಳೇ ಹೆರಿಗೆ ಮಾಡಿಸಿದ ಬಗ್ಗೆ ಪ್ರತಿಕ್ರಿಯಿಸಿ, ವೈದ್ಯರು ಆಸ್ಪತ್ರೆಗಳಲ್ಲಿ ಇದ್ದರೂ ಹೆರಿಗೆ ಮಾಡಿಸುವುದು ನರ್ಸ್‌ಗಳೇ. 
ಆದರೂ ಉಸ್ತುವಾರಿ ವೈದ್ಯರು ಅಗತ್ಯ. 
ಈ ಬಗ್ಗೆ ಮಾಹಿತಿ ತರಿಸಿಕೊಂಡು ಎಲ್ಲೆಲ್ಲಿ ಅಗತ್ಯತೆ ಇದೆಯೋ ಅಲ್ಲಿ ಪರ್ಯಾಯ ವ್ಯವಸ್ಥೆ ಕೈಗೊಳ್ಳಲಾಗುವುದು ಎಂದು ತಿಳಿಸಿದರು.. 

--------------------- Summary -----------------------------
ಬೆಂಗಳೂರು: ವೈದ್ಯರ ಮುಷ್ಕರ ಹಿನ್ನೆಲೆಯಲ್ಲಿ ಹೆರಿಗೆಗೆ ದಿನಾಂಕ ನಿಗದಿಯಾಗಿರುವವರು ನಾಲ್ಕು ದಿನ ಮುಂಚಿತವಾಗಿ ತಾಲೂಕು ಹಾಗೂ ಜಿಲ್ಲಾಸ್ಪತ್ರಗೆ ದಾಖಲಾಗುವಂತೆ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಯು.ಟಿ.ಖಾದರ್‌ ಮನವಿ ಮಾಡಿದ್ದಾರೆ. 
ವಿಕಾಸಸೌಧದಲ್ಲಿ ಸುದ್ದಿಗಾರರ ಜತೆ ಮಾತನಾಡಿದ ಅವರು, ತಾಲೂಕು ಹಾಗೂ ಜಿಲ್ಲಾಸ್ಪತ್ರೆಗಳಲ್ಲಿ ಅಗತ್ಯ ತಜ್ಞ ವೈದ್ಯರ ವ್ಯವಸ್ಥೆ ಮಾಡಲಾಗಿದ್ದು, ಸುರಕ್ಷಿತ ಹೆರಿಗೆ ದೃಷ್ಟಿಯಿಂದ ಅಲ್ಲಿಗೆ ದಾಖಲಾಗಬೇಕು ಎಂದು ಹೇಳಿದರು.. 
ಅಂತಹವರನ್ನು ಗುರುತಿಸುವ ಕೆಲಸ ಪ್ರಾರಂಭವಾಗಿದ್ದು, ರಾಜಕೀಯ ಮಾಡಿಕೊಂಡಿರುವವರು ಅದನ್ನೇ ಮಾಡಲಿ, ಆಸ್ಪತ್ರೆಗೆ ಮನಸ್ಸಿಲ್ಲದವರು ಮನೆಯಲ್ಲೇ ಶಾಶ್ವತವಾಗಿ ಇರಲಿ ಎಂದು ಸವಾಲಿನ ಧಾಟಿಯಲ್ಲಿ ತಿಳಿಸಿದರು.. 
ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆ ಮತ್ತು ವೈದ್ಯಕೀಯ ಶಿಕ್ಷಣ ಇಲಾಖೆ ಒಟ್ಟುಗೂಡಿಸುವುದು ಸರ್ಕಾರದ ಮಟ್ಟದಲ್ಲಿ ಆಗಬೇಕಾದ ಕೆಲಸ. 
ಚಿಕ್ಕಬಳ್ಳಾಪುರದಲ್ಲಿ ನರ್ಸ್‌ಗಳೇ ಹೆರಿಗೆ ಮಾಡಿಸಿದ ಬಗ್ಗೆ ಪ್ರತಿಕ್ರಿಯಿಸಿ, ವೈದ್ಯರು ಆಸ್ಪತ್ರೆಗಳಲ್ಲಿ ಇದ್ದರೂ ಹೆರಿಗೆ ಮಾಡಿಸುವುದು ನರ್ಸ್‌ಗಳೇ. 
ಈ ಬಗ್ಗೆ ಮಾಹಿತಿ ತರಿಸಿಕೊಂಡು ಎಲ್ಲೆಲ್ಲಿ ಅಗತ್ಯತೆ ಇದೆಯೋ ಅಲ್ಲಿ ಪರ್ಯಾಯ ವ್ಯವಸ್ಥೆ ಕೈಗೊಳ್ಳಲಾಗುವುದು ಎಂದು ತಿಳಿಸಿದರು.. 
