ಬ್ರಿಸ್ಬೇನ್‌: ನಾಯಕತ್ವದ ಮೊದಲ ಮೆಟ್ಟಿಲಲ್ಲಿ ನಿಂತಿರುವ ಸ್ಟೀವನ್‌ ಸ್ಮಿತ್‌ ಅವರ ಅತ್ಯಾಕರ್ಷಕ ಶತಕ ಹಾಗೂ ನಾಲ್ವರು ಬೌಲರ್‌ಗಳು ಸೇರಿ ಸಲ್ಲಿಸಿದ 195 ರನ್ನುಗಳ ಬಂಪರ್‌ ಕೊಡುಗೆಯಿಂದ ಬ್ರಿಸ್ಬೇನ್‌ ಟೆಸ್ಟ್‌ ಪಂದ್ಯದಲ್ಲಿ ಆಸ್ಟ್ರೇಲಿಯಾ ತನ್ನ ಹಿಡಿತವನ್ನು ಬಿಗಿಗೊಳಿಸಿದೆ. 
ಈಗಾಗಲೇ ಸರಣಿ ಹಿನ್ನಡೆ ಕಂಡಿರುವ ಪ್ರವಾಸಿ ಭಾರತದ ಮೇಲೆ ಒತ್ತಡ ಹೆಚ್ಚತೊಡಗಿದೆ.. 
ಭಾರತದ 408ಕ್ಕೆ ಜವಾಬಾಗಿ ದ್ವಿತೀಯ ದಿನ 4ಕ್ಕೆ 221 ರನ್‌ ಗಳಿಸಿದ್ದ ಕಾಂಗರೂ ಪಡೆ, ನಾಯಕ ಸ್ಮಿತ್‌ ಹಾಗೂ ಬಾಲಂಗೋಚಿಗಳ ತೋರಿದ ದಿಟ್ಟ ಬ್ಯಾಟಿಂಗ್‌ ಪ್ರದರ್ಶನದಿಂದ 505ರ ತನಕ ಓಟ ಬೆಳೆಸಿತು. 
97 ರನ್‌ ಮುನ್ನಡೆ ಸಂಪಾದಿಸುವಲ್ಲಿ ಯಶಸ್ವಿಯಾಯಿತು. 
ದ್ವಿತೀಯ ಇನಿಂಗ್ಸ್‌ ಆರಂಭಿಸಿರುವ ಧೋನಿ ಪಡೆ, ಫಾರ್ಮ್ನಲ್ಲಿರುವ ಆರಂಭಿಕ ಮುರಳಿ ವಿಜಯ್‌ (27) ಅವರ ವಿಕೆಟ್‌ ಕಳೆದುಕೊಂಡು 71 ರನ್‌ ಮಾಡಿ ದಿನದಾಟ ಮುಗಿಸಿದೆ.. 
ಈ ಪಂದ್ಯವಿನ್ನೂ ಪೂರ್ತಿ ಎರಡು ದಿನಗಳನ್ನು ಕಾಣಲಿಕ್ಕಿದೆ. 
ಭಾರತವಿನ್ನೂ 26 ರನ್ನುಗಳ ಹಿನ್ನಡೆಯಲ್ಲಿದ್ದು, ಬ್ಯಾಟಿಂಗ್‌ ಬಲದಿಂದಲೇ ಒತ್ತಡವನ್ನು ನಿವಾರಿಸಿಕೊಳ್ಳುತ್ತ ಸಾಗಬೇಕಿದೆ. 
ಧವನ್‌ 26, ಪೂಜಾರ 15 ರನ್‌ ಗಳಿಸಿ ಹೋರಾಟ ಜಾರಿಯಲ್ಲಿರಿಸಿದ್ದಾರೆ. 
4ನೇ ದಿನವಾದ ಶನಿವಾರವಿಡೀ ಕ್ರೀಸ್‌ ಆಕ್ರಮಿಸಿಕೊಂಡು, ಕೈಯಲ್ಲಿ ಕೆಲವು ವಿಕೆಟ್‌ ಉಳಿಸಿಕೊಂಡು ಗಮನಾರ್ಹ ಮುನ್ನಡೆಯೊಂದಿಗೆ ಹೋರಾಟ ಸಂಘಟಿಸಬೇಕಾದುದು ಅನಿವಾರ್ಯ. 
ಇಲ್ಲವಾದರೆ ಸೋಲಿನ ಭೀತಿ ತಪ್ಪಿದ್ದಲ್ಲ.. 
ಖುಷಿಯನ್ನೆಲ್ಲ ಕಸಿದರು!: ಬೆಳಗಿನ ಅವಧಿಯಲ್ಲಿ ಮಿಚೆಲ್‌ ಮಾರ್ಷ್‌ (11) ಮತ್ತು ಬ್ರಾಡ್‌ ಹ್ಯಾಡಿನ್‌ (6) ಅವರನ್ನು ಬೇಗನೇ ಪೆವಿಲಿಯನ್ನಿಗೆ ಓಡಿಸಿದ ಭಾರತ ಪಂದ್ಯವನ್ನು ತನ್ನ ಹಿಡಿತಕ್ಕೆ ತೆಗೆದುಕೊಳ್ಳುವ ಸಾಧ್ಯತೆಯೊಂದು ಗೋಚರಿಸಿದ್ದು ಸುಳ್ಳಲ್ಲ. 
ಆಗ ಕಾಂಗರೂ ಸ್ಕೋರ್‌ 6ಕ್ಕೆ 247. 
ಆದರೆ ಒಂದೆಡೆ ಕ್ರೀಸ್‌ ಆಕ್ರಮಿಸಿಕೊಂಡ ಮಿಚೆಲ್‌ ಸ್ಟಾರ್ಕ್‌ ಹಾಗೂ ಅಷ್ಟೂ ಮಂದಿ ಬೌಲರ್‌ಗಳು ಸೇರಿಕೊಂಡು ಭಾರತದ ದಾಳಿಯನ್ನು ಚೆಂಡಾ ಡಿದರು. 
ಕೊನೆಯ 4 ವಿಕೆಟಿಗೆ 48.3 ಓವರ್‌ಗಳಿಂದ 258 ರನ್‌ ಸೂರೆಗೈದು ಧೋನಿ ಪಡೆಯ ಖುಷಿಯನ್ನೆಲ್ಲ ಕಸಿದು ಬಿಟ್ಟರು!. 
ಹೊರೆಯಾಗಲಿಲ್ಲ ನಾಯಕತ್ವ: 65 ರನ್‌ ಗಳಿಸಿ ಬ್ಯಾಟಿಂಗ್‌ ಕಾಯ್ದುಕೊಂಡಿದ್ದ ಸ್ಮಿತ್‌ 133ರ ತನಕ ಸಾಗಿ ತನಗೆ ನಾಯಕತ್ವ ಎನ್ನುವುದು ಹೊರೆಯಾಗಿ ಪರಿಣಮಿಸಿಲ್ಲ ಎಂದು ಸಾರಿದರು. 
ಎದುರಿಸಿದ್ದು 191 ಎಸೆತ, ಬಾರಿಸಿದ್ದು 13 ಬೌಂಡರಿ ಹಾಗೂ 2 ಸಿಕ್ಸರ್‌. 
ಅಡಿಲೇಡ್‌ನ‌ಲ್ಲಿ ಒಟ್ಟು 214 ರನ್‌ ಹೊಡೆದಿದ್ದ ಸ್ಮಿತ್‌, ಸರಣಿಯಲ್ಲಿ ಮೊದಲ ಸಲ ಔಟಾದರು.. 
ವೇಗಿಗಳಾದ ಮಿಚೆಲ್‌ ಜಾನ್ಸನ್‌ 88 ರನ್‌ (93 ಎಸೆತ, 13 ಬೌಂಡರಿ, 1 ಸಿಕ್ಸರ್‌), ಮಿಚೆಲ್‌ ಸ್ಟಾರ್ಕ್‌ 52 ರನ್‌ (59 ಎಸೆತ, 6 ಬೌಂಡರಿ) ಬಾರಿಸಿ ತಾವು ಬ್ಯಾಟಿಂಗಿನಲ್ಲೂ ಪಳಗಿದ್ದೇವೆ ಎಂಬುದಾಗಿ ಸಾರಿದರು. 
ನಥನ್‌ ಲಿಯೋನ್‌ 23 ಹಾಗೂ ಚೊಚ್ಚಲ ಇನಿಂಗ್ಸ್‌ನಲ್ಲೇ 5 ವಿಕೆಟ್‌ ಉಡಾಯಿಸಿದ್ದ ಹೇಜಲ್‌ವುಡ್‌ ಬ್ಯಾಟಿಂಗ್‌ ಜೋಶ್‌ ತೋರ್ಪಡಿಸಿ ಅಜೇಯ 32 ರನ್‌ ಹೊಡೆದರು.. 
ಹೀಗೆ ಆಸ್ಟ್ರೇಲಿಯಾದ 4 ಮಂದಿ ತಜ್ಞ ಬೌಲರ್‌ಗಳಿಂದಲೇ ಭರ್ತಿ 195 ರನ್‌ ಸಂದಾಯವಾಯಿತು. 
ಭಾರತದ ನಾಲ್ವರು ಬೌಲರ್‌ಗಳು ಸೇರಿ ಗಳಿಸಿದ್ದು ಕೇವಲ 49 ರನ್‌ ಮಾತ್ರ. 
ಆದರೆ ರನ್‌ ನೀಡುವ ವಿಷಯದಲ್ಲಿ ಇವರೆಲ್ಲರೂ "ಶತಕ' ಸಾಧನೆಗೈದರು.. 
ಸ್ಮಿತ್‌-ಜಾನ್ಸನ್‌ 7ನೇ ವಿಕೆಟಿಗೆ ಬರೀ 26 ಓವರ್‌ಗಳಿಂದ 148 ರನ್‌ ಒಟ್ಟುಗೂಡಿಸುವ ಮೂಲಕ ಆಸ್ಟ್ರೇಲಿಯಾವನ್ನು ಮುನ್ನಡೆಯ ಹೊಸ್ತಿಲಲ್ಲಿ ತಂದು ನಿಲ್ಲಿಸಿದರು. 
ಇದು ಬ್ರಿಸ್ಬೇನ್‌ ಅಂಗಳದ ನೂತನ ದಾಖಲೆ. 
ಇವರು 3 ರನ್‌ ಅಂತರದಲ್ಲಿ ವಾಪಸಾದಾಗ ಸ್ಕೋರ್‌ ಸಮನಾಗುವ ಸಾಧ್ಯತೆಯೊಂದು ಗೋಚರಿಸಿತಾದರೂ ಸ್ಟಾರ್ಕ್‌-ಲಿಯೋನ್‌-ಹೇಜಲ್‌ವುಡ್‌ ಭಾರತದ ಪಾಲಿಗೆ ಕಬ್ಬಿಣದ ಕಡಲೆಯಾಗಿಯೇ ಉಳಿದರು. 
ಸ್ಟಾರ್ಕ್‌-ಲಿಯೋನ್‌ 9ನೇ ವಿಕೆಟಿಗೆ 56 ರನ್‌, ಸ್ಟಾರ್ಕ್‌-ಹೇಜಲ್‌ವುಡ್‌ ಅಂತಿಮ ವಿಕೆಟಿಗೆ 51 ರನ್‌ ಪೇರಿಸಿ ಕಾಂಗರೂ ಬಾಲದ ಬ್ಯಾಟಿಂಗ್‌ ಸಾಮರ್ಥ್ಯವೇನೆಂಬುದನ್ನು ನಿರೂಪಿಸಿದರು. 
ಚಹಾ ವಿರಾಮಾನಂತರದ 4ನೇ ಎಸೆತದಲ್ಲಿ ಆಸೀಸ್‌ ಆಲೌಟಾಯಿತು.. 
ಭಾರತದ ಪರ ಇಶಾಂತ್‌, ಯಾದವ್‌ ತಲಾ 3, ಏರಾನ್‌, ಅಶ್ವಿ‌ನ್‌ ತಲಾ 2 ವಿಕೆಟ್‌ ಕಿತ್ತರು. 
ಈ ನಾಲ್ವರನ್ನು ಹೊರತುಪಡಿಸಿ ಪರಿಣಾಮಕಾರಿ ಬೌಲಿಂಗ್‌ ಸಂಘಟಿಸಬಲ್ಲ ಒಬ್ಬನೇ ಒಬ್ಬ ಆಲ್‌ರೌಂಡರ್‌ ಅಥವಾ ಅರೆಕಾಲಿಕ ಬೌಲರ್‌ ಇಲ್ಲದಿದ್ದುದು ಭಾರತಕ್ಕೆ ಹೊರೆಯಾಗಿ ಪರಿಣಮಿಸಿದ್ದು ಸುಳ್ಳಲ್ಲ.. 

--------------------- Summary -----------------------------
ಬ್ರಿಸ್ಬೇನ್‌: ನಾಯಕತ್ವದ ಮೊದಲ ಮೆಟ್ಟಿಲಲ್ಲಿ ನಿಂತಿರುವ ಸ್ಟೀವನ್‌ ಸ್ಮಿತ್‌ ಅವರ ಅತ್ಯಾಕರ್ಷಕ ಶತಕ ಹಾಗೂ ನಾಲ್ವರು ಬೌಲರ್‌ಗಳು ಸೇರಿ ಸಲ್ಲಿಸಿದ 195 ರನ್ನುಗಳ ಬಂಪರ್‌ ಕೊಡುಗೆಯಿಂದ ಬ್ರಿಸ್ಬೇನ್‌ ಟೆಸ್ಟ್‌ ಪಂದ್ಯದಲ್ಲಿ ಆಸ್ಟ್ರೇಲಿಯಾ ತನ್ನ ಹಿಡಿತವನ್ನು ಬಿಗಿಗೊಳಿಸಿದೆ. 
ಭಾರತದ 408ಕ್ಕೆ ಜವಾಬಾಗಿ ದ್ವಿತೀಯ ದಿನ 4ಕ್ಕೆ 221 ರನ್‌ ಗಳಿಸಿದ್ದ ಕಾಂಗರೂ ಪಡೆ, ನಾಯಕ ಸ್ಮಿತ್‌ ಹಾಗೂ ಬಾಲಂಗೋಚಿಗಳ ತೋರಿದ ದಿಟ್ಟ ಬ್ಯಾಟಿಂಗ್‌ ಪ್ರದರ್ಶನದಿಂದ 505ರ ತನಕ ಓಟ ಬೆಳೆಸಿತು. 
ಹೊರೆಯಾಗಲಿಲ್ಲ ನಾಯಕತ್ವ: 65 ರನ್‌ ಗಳಿಸಿ ಬ್ಯಾಟಿಂಗ್‌ ಕಾಯ್ದುಕೊಂಡಿದ್ದ ಸ್ಮಿತ್‌ 133ರ ತನಕ ಸಾಗಿ ತನಗೆ ನಾಯಕತ್ವ ಎನ್ನುವುದು ಹೊರೆಯಾಗಿ ಪರಿಣಮಿಸಿಲ್ಲ ಎಂದು ಸಾರಿದರು. 
ವೇಗಿಗಳಾದ ಮಿಚೆಲ್‌ ಜಾನ್ಸನ್‌ 88 ರನ್‌ (93 ಎಸೆತ, 13 ಬೌಂಡರಿ, 1 ಸಿಕ್ಸರ್‌), ಮಿಚೆಲ್‌ ಸ್ಟಾರ್ಕ್‌ 52 ರನ್‌ (59 ಎಸೆತ, 6 ಬೌಂಡರಿ) ಬಾರಿಸಿ ತಾವು ಬ್ಯಾಟಿಂಗಿನಲ್ಲೂ ಪಳಗಿದ್ದೇವೆ ಎಂಬುದಾಗಿ ಸಾರಿದರು. 
ಸ್ಟಾರ್ಕ್‌-ಲಿಯೋನ್‌ 9ನೇ ವಿಕೆಟಿಗೆ 56 ರನ್‌, ಸ್ಟಾರ್ಕ್‌-ಹೇಜಲ್‌ವುಡ್‌ ಅಂತಿಮ ವಿಕೆಟಿಗೆ 51 ರನ್‌ ಪೇರಿಸಿ ಕಾಂಗರೂ ಬಾಲದ ಬ್ಯಾಟಿಂಗ್‌ ಸಾಮರ್ಥ್ಯವೇನೆಂಬುದನ್ನು ನಿರೂಪಿಸಿದರು. 
