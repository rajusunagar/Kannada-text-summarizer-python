ವೆಸ್ಟ್‌ ಇಂಡೀಸ್‌ ಅಂದರೆ ನಮಗೀಗ ನೆನಪಾಗುವುದು ಬರೀ ಇತಿಹಾಸ... 
ವಿಶ್ವದ ಯಾವ ತಂಡಕ್ಕೂ ಏಕದಿನ ಪಂದ್ಯಗಳನ್ನು ಆಡುವುದು ಹೇಗೆಂಬ ಸ್ಪಷ್ಟವಾದ ಪರಿಕಲ್ಪನೆ ಇಲ್ಲದ ಕಾಲದಲ್ಲಿ ಮೊದಲೆರಡು ವಿಶ್ವಕಪ್‌ ಪಂದಾಯವಳಿಯಲ್ಲಿ ಚಾಂಪಿಯನ್‌ ಆದ ವಿಂಡೀಸರ ಆ ಯಶೋಗಾಥೆ... 
ಮೂರನೇ ಸಲವೂ ಕಪ್‌ ಎತ್ತಿ ಹ್ಯಾಟ್ರಿಕ್‌ ಸಾಧಿಸಬೇಕೆಂಬ ಕನಸು ಕಾಣುತ್ತಿದ್ದ ಕ್ಲೈವ್‌ ಪಡೆಗೆ ಕಪಿಲ್ಸ್‌ ಡೆವಿಲ್ಸ್‌ ಬಿಗಿದ ಆ ಒಂದು ಮಾರಣಾಂತಿಕ ಏಟು.... 
ಹೌದು, 1983ರ ಆ ಏಟಿಗೆ ತತ್ತರಿಸಿ ಬಿದ್ದ ವೆಸ್ಟ್‌ ಇಂಡೀಸ್‌ ಇನ್ನೂ ಮೇಲೆದ್ದಿಲ್ಲ. 
ಅನಂತರ ಯಾವುದೇ ವಿಶ್ವಕಪ್‌ ಪಂದ್ಯಾವಳಿಯಲ್ಲಿ ಪ್ರಶಸ್ತಿ ಸುತ್ತಿಗೂ ನೆಗೆಯಲಿಲ್ಲ. 
1996ರಲ್ಲೊಮ್ಮೆ ತಮ್ಮ ತಂಡ ಸೆಮಿಫೈನಲ್‌ ಪ್ರವೇಶಿಸಿತ್ತು ಎಂಬುದು ಬಹುಶಃ ಕೆರಿಬಿಯನ್ನರಿಗೇ ನೆನಪಿರಲಿಕ್ಕಿಲ್ಲ!. 
ಬೇಡದ ಕಾರಣಗಳಿಂದ ಸುದ್ದಿ. 
ಪ್ರತಿ ವಿಶ್ವಕಪ್‌ ಬಂದಾಗಲೂ ವೆಸ್ಟ್‌ ಇಂಡೀಸ್‌ ಸುದ್ದಿಯಾಗುತ್ತಲೇ ಇರುತ್ತದೆ... 
ಅದೆಷ್ಟೋ ಬೇಡದ ಕಾರಣಗಳಿಂದಾಗಿ.. 
ಈ ಸಲ ಆಟಗಾರರು ಹಾಗೂ ವೆಸ್ಟ್‌ ಇಂಡೀಸ್‌ ಕ್ರಿಕೆಟ್‌ ಮಂಡಳಿ ನಡುವಿನ ಸಂಭಾವನೆಯ ತಿಕ್ಕಾಟ ಜಗಜ್ಜಾಹೀರಾಗಿದೆ. 
ಮೊದಲೆರಡು ವಿಶ್ವಕಪ್‌ ಗೆದ್ದು ಕೊಟ್ಟ ನಾಯಕ ಕ್ಲೈವ್‌ ಲಾಯ್ಡ ನೇತೃತ್ವದ ಆಯ್ಕೆ ಸಮಿತಿ ತಂಡವನ್ನು ಆರಿಸುವಾಗ ಭಾರೀ ರಾಜಕೀಯವನ್ನೇ ಮಾಡಿತು. 
ಅನುಭವಿ ಆಲ್‌ರೌಂಡರ್‌ಗಳಾದ ಡ್ವೇನ್‌ ಬ್ರಾವೊ ಮತ್ತು ಕೈರನ್‌ ಪೊಲಾರ್ಡ್‌ ಅವರನ್ನು ಕೈಬಿಟ್ಟು ತಂಡದ ಅರ್ಧ ಬಲವನ್ನೇ ಕುಸಿಯುವಂತೆ ಮಾಡಿತು. 
ಈ ಕುರಿತು ಕ್ರಿಸ್‌ ಗೇಲ್‌ ಧ್ವನಿ ಎತ್ತಿದ್ದು ಪರಿಸ್ಥಿತಿಯ ವಿಕೋಪಕ್ಕೆ ಸಾಕ್ಷಿ!. 
ತಂಡದ ನಾಯಕನ ವಿಚಾರದಲ್ಲೂ ಅಷ್ಟೇ, 23ರ ಹರೆಯದ ಈ ಜಾಸನ್‌ ಹೋಲ್ಡರ್‌ಗೆ ತಂಡದ ಮೇಲೆ ಎಂಥ ಹೋಲ್ಡ್‌' ಇದೆ ಎಂಬುದೇ ಗೊತ್ತಿಲ್ಲ. 
ಆದರೆ ನಾಯಕತ್ವದ ದೆಸೆಯಿಂದ ಈ ಆಟಗಾರನಿಗೆ ತಂಡದಲ್ಲೊಂದು ಖಾಯಂ ಸ್ಥಾನ ಲಭಿಸುವಂತಾದದ್ದು ಮಾತ್ರ ಸುಳ್ಳಲ್ಲ!. 
ತಂಡದ ಮಿಸ್ಟರಿ ಸ್ಪಿನ್ನರ್‌ ಸುನೀಲ್‌ ನಾರಾಯಣ್‌ ಗಾಯಾಳಾಗಿ ವಿಶ್ವಕಪ್‌ ಪಂದ್ಯಾವಳಿಯಿಂದಲೇ ಹೊರಗುಳಿಯುವಂತಾದದ್ದು ಮತ್ತೂಂದು ದುರಂತ.. 
ಆದರೆ ಈ ಯಾವುದೇ ಸಮಸ್ಯೆಗಳು ತಂಡವನ್ನು ಕಾಡುವುದು ಅಷ್ಟರಲ್ಲೇ ಇದೆ. 
ಕಾರಣ... 
ದಿವಾಳಿಯೆದ್ದ ಅಲ್ಲಿನ ಮಂಡಳಿಗಾಗಲಿ, ಸೀರಿಯಸ್‌ನೆಸ್‌ ಇಲ್ಲದ ಅಲ್ಲಿನ ಆಟಗಾರರಿಗಾಗಲಿ ಕ್ರಿಕೆಟ್‌ ಬೇಕಾಗಿಯೇ ಇಲ್ಲ. 
ಆದರೂ ವಿಶ್ವಕಪ್‌ನಲ್ಲಿ ವೆಸ್ಟ್‌ ಇಂಡೀಸ್‌ ಹಾಜರಾತಿ ಇದ್ದೇ ಇರುತ್ತದೆ, ಲೆಕ್ಕದ ಭರ್ತಿಗೆಂಬಂತೆ!. 
ಹಿಟ್ಟರ್‌ಗಳಿಗೆ ಕೊರತೆ ಇಲ್ಲ. 
ಆಡಲೇಬೇಕು, ಗೆಲ್ಲಲೇ ಬೇಕು ಎಂದು ಜಿದ್ದಿಗೆ ಬಿದ್ದರೆ ವೆಸ್ಟ್‌ ಇಂಡೀಸಿಗೆ ಯಾವ ಎದುರಾಳಿಯೂ ಲೆಕ್ಕಕ್ಕಿಲ್ಲ. 
ಕಾರಣ, ಸಾಕಷ್ಟು ಸಂಖ್ಯೆಯಲ್ಲಿರುವ ಬಿಗ್‌ ಹಿಟ್ಟರ್. 
ಬ್ರಾವೊ, ಪೊಲಾರ್ಡ್‌ ಇಲ್ಲದೇ ಹೋದರೂ ಗೇಲ್‌, ಸ್ಮಿತ್‌, ಸಾಮ್ಯುಯೆಲ್ಸ್‌, ಸಿಮನ್ಸ್‌, ಸಮ್ಮಿ, ರಸೆಲ್‌ ಅವರೆಲ್ಲ ಬ್ಯಾಟಿನ ಮೂಲಕ ಅಬ್ಬರಿಸುವವರೇ. 
ಆದರೆ ಬಹುತೇಕ ಸಂದರ್ಭಗಳಲ್ಲಿ ಇವರ ಆಟ ವೈಯಕ್ತಿಕ ಹಂತಕ್ಕೆ ಸೀಮಿತಗೊಳ್ಳುವುದೊಂದು ದುರಂತ.. 
ಉದಾಹರಣೆಗೆ ಗೇಲ್‌ ಅವರನ್ನೇ ತೆಗೆದುಕೊಳ್ಳಿ, ಈ ಸ್ಫೋಟಕ ಆರಂಭಕಾರ 15-20 ಓವರ್‌ ಕ್ರೀಸ್‌ನಲ್ಲಿ ಉಳಿದರೆಂದರೆ ಅಲ್ಲಿ ಕಂಪನ ಸಂಭವಿಸಿತೆಂದೇ ಲೆಕ್ಕ. 
ಆದರೆ ಅವರ ಈ ರನ್‌ಮಳೆ 2-3 ಪಂದ್ಯಗಳಿಗಷ್ಟೇ ಸೀಮಿತಗೊಳ್ಳುತ್ತದೆ. 
ನಿರ್ಣಾಯಕ ಹಂತದಲ್ಲಿ ಕೈಕೊಟ್ಟು ನಡೆಯುತ್ತಾರೆ. 
ಆಗ ಗಂಗ್ನಮ್‌' ಡ್ಯಾನ್ಸ್‌ ಎದುರಾಳಿ ಪಾಳೆಯದಲ್ಲಿ ಕಂಡುಬರುತ್ತದೆ!. 
ವಿಂಡೀಸ್‌ ತಂಡದಲ್ಲಿ ನೂರು ಪಂದ್ಯಗಳನ್ನಾಡಿದ ನಾಲ್ವರಿದ್ದಾರೆ. 
ಗೇಲ್‌ 258, ಸಾಮ್ಯುಯೆಲ್ಸ್‌ 162, ರಾಮದಿನ್‌ ಮತ್ತು ಸಮ್ಮಿ ತಲಾ 115 ಪಂದ್ಯಗಳ ಅನುಭವಿಗಳು. 
ಸ್ಮಿತ್‌ ಶತಕದ ಅಂಚಲ್ಲಿ ಇದ್ದಾರೆ (94). 
ಪ್ರತಿ ಪಂದ್ಯದಲ್ಲಿ ಕನಿಷ್ಠ ಇಬ್ಬರು ಹಿಟ್ಟರ್ ಸಿಡಿದರೂ ಸಾಕು, ವಿಂಡೀಸ್‌ ಕ್ವಾರ್ಟರ್‌ ಫೈನಲ್‌ ದಾಟುವುದು ಸಮಸ್ಯೆಯೇ ಆಗದು. 
ಆದರೆ ಇದು ಸಾಧ್ಯವಾಗುವುದು ಅನುಮಾನ. 
ಕಾರಣ, ತಂಡವನ್ನು ಕಾಡುತ್ತಿರುವ ಸ್ಥಿರತೆಯ ಅಭಾವ. 
ಏಕಾಗ್ರತೆಯ ಕೊರತೆ, ಸೋಮಾರಿತನ ಇವರ ಪ್ರಮುಖ ಶತ್ರುವಾಗಿ ಪರಿಣಮಿಸಿದೆ.. 
ವೆಸ್ಟ್‌ ಇಂಡೀಸ್‌ ಬೌಲಿಂಗ್‌ ಬಲ ಎನ್ನುವುದೀಗ ವಿಶ್ವಕಪ್‌ ಆರಂಭದ ಕಾಲದ ಶೇ. 
ಹತ್ತರಷ್ಟೂ ಇಲ್ಲ. 
ಎದುರಾಳಿಗಳ ಮೇಲೆ ಬೆಂಕಿ ಉಗುಳುತ್ತಿದ್ದ ಕೆರಿಬಿಯನ್‌ ಬೌಲರ್‌ಗಳ ಸಂತತಿ ಈಗ ಸಂಪೂರ್ಣ ನಾಶವಾಗಿದೆ. 
ಈ ರೋಶ್‌, ಟಯ್ಲರ್‌, ಕಾಟ್ರೆಲ್‌, ಬೆನ್‌, ಕಾರ್ಟರ್‌ ಅವರಿಂದ ಯಾವುದೇ ಮ್ಯಾಜಿಕ್‌ ನಿರೀಕ್ಷಿಸುವ ಹಾಗಿಲ್ಲ. 
ಹೀಗಾಗಿ ಬ್ಯಾಟಿಂಗೇ ವಿಂಡೀಸನ್ನು ಒಂದಷ್ಟು ದೂರ ಕೊಂಡೊಯ್ಯಬೇಕಿದೆ.. 

--------------------- Summary -----------------------------
ವಿಶ್ವದ ಯಾವ ತಂಡಕ್ಕೂ ಏಕದಿನ ಪಂದ್ಯಗಳನ್ನು ಆಡುವುದು ಹೇಗೆಂಬ ಸ್ಪಷ್ಟವಾದ ಪರಿಕಲ್ಪನೆ ಇಲ್ಲದ ಕಾಲದಲ್ಲಿ ಮೊದಲೆರಡು ವಿಶ್ವಕಪ್‌ ಪಂದಾಯವಳಿಯಲ್ಲಿ ಚಾಂಪಿಯನ್‌ ಆದ ವಿಂಡೀಸರ ಆ ಯಶೋಗಾಥೆ... 
ಪ್ರತಿ ವಿಶ್ವಕಪ್‌ ಬಂದಾಗಲೂ ವೆಸ್ಟ್‌ ಇಂಡೀಸ್‌ ಸುದ್ದಿಯಾಗುತ್ತಲೇ ಇರುತ್ತದೆ... 
ಈ ಸಲ ಆಟಗಾರರು ಹಾಗೂ ವೆಸ್ಟ್‌ ಇಂಡೀಸ್‌ ಕ್ರಿಕೆಟ್‌ ಮಂಡಳಿ ನಡುವಿನ ಸಂಭಾವನೆಯ ತಿಕ್ಕಾಟ ಜಗಜ್ಜಾಹೀರಾಗಿದೆ. 
ಮೊದಲೆರಡು ವಿಶ್ವಕಪ್‌ ಗೆದ್ದು ಕೊಟ್ಟ ನಾಯಕ ಕ್ಲೈವ್‌ ಲಾಯ್ಡ ನೇತೃತ್ವದ ಆಯ್ಕೆ ಸಮಿತಿ ತಂಡವನ್ನು ಆರಿಸುವಾಗ ಭಾರೀ ರಾಜಕೀಯವನ್ನೇ ಮಾಡಿತು. 
ತಂಡದ ನಾಯಕನ ವಿಚಾರದಲ್ಲೂ ಅಷ್ಟೇ, 23ರ ಹರೆಯದ ಈ ಜಾಸನ್‌ ಹೋಲ್ಡರ್‌ಗೆ ತಂಡದ ಮೇಲೆ ಎಂಥ ಹೋಲ್ಡ್‌' ಇದೆ ಎಂಬುದೇ ಗೊತ್ತಿಲ್ಲ. 
ಉದಾಹರಣೆಗೆ ಗೇಲ್‌ ಅವರನ್ನೇ ತೆಗೆದುಕೊಳ್ಳಿ, ಈ ಸ್ಫೋಟಕ ಆರಂಭಕಾರ 15-20 ಓವರ್‌ ಕ್ರೀಸ್‌ನಲ್ಲಿ ಉಳಿದರೆಂದರೆ ಅಲ್ಲಿ ಕಂಪನ ಸಂಭವಿಸಿತೆಂದೇ ಲೆಕ್ಕ. 
