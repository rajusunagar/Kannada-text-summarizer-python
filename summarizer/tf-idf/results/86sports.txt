2011ರ ವಿಶ್ವಕಪ್‌ ಕ್ರಿಕೆಟ್‌ ಪಂದ್ಯಾವಳಿ ಹೊಸ ಅಧ್ಯಾಯವೊಂದನ್ನು ರಚಿಸುವ ಮೂಲಕ ಇತಿಹಾಸ ನಿರ್ಮಿಸಿತು. 
ತಂಡವೊಂದು ತವರು ನೆಲದಲ್ಲಿ ಮೊಟ್ಟಮೊದಲ ಬಾರಿಗೆ ವಿಶ್ವಕಪ್‌ ಎತ್ತಿ ಮೆರೆಯಿತು. 
ಈ ಹೆಗ್ಗಳಿಕೆಗೆ ಪಾತ್ರವಾದ ತಂಡ ಮಹೇಂದ್ರ ಸಿಂಗ್‌ ಧೋನಿ ಸಾರಥ್ಯದ ಭಾರತ ಎಂಬುದು ಹೆಮ್ಮೆಯ ಸಂಗತಿ. 
ಇವರ ಇತಿಹಾಸಕ್ಕೆ ಸಾಕ್ಷಿಯಾದ ಅಂಗಳ ಮುಂಬಯಿಯ "ವಾಂಖೇಡೆ ಸ್ಟೇಡಿಯಂ'.. 
ಭಾರತೀಯ ಉಪಖಂಡದಲ್ಲಿ ಸಾಗಿದ ಈ ಪಂದ್ಯಾವಳಿಯ ಪ್ರಧಾನ ಆತಿಥ್ಯ ಭಾರತದ್ದೇ ಆಗಿತ್ತು. 
ಜತೆಗೆ ಶ್ರೀಲಂಕಾದಲ್ಲೂ ಕೆಲವು ಪಂದ್ಯಗಳು ನಡೆದವು. 
ಮೊದಲ ಸಲ ಬಾಂಗ್ಲಾದೇಶ ಕೂಡ ವಿಶ್ವಕಪ್‌ ಪಂದ್ಯಗಳನ್ನು ಆಡಿಸಿತು. 
ಪಾಕಿಸ್ಥಾನದಲ್ಲೂ ಒಂದು ಸೆಮಿಫೈನಲ್‌ ಸಹಿತ 14 ಪಂದ್ಯಗಳು ನಡೆಯಬೇಕಿತ್ತಾದರೂ 2009ರಲ್ಲಿ ಲಂಕಾ ತಂಡದ ಮೇಲೆ ನಡೆದ ಲಾಹೋರ್‌ ದಾಳಿ ಇದಕ್ಕೆ ಹಿನ್ನಡೆಯಾಯಿತು. 
ಈ ಪಂದ್ಯಗಳನ್ನು ಉಳಿದ ರಾಷ್ಟ್ರಗಳಿಗೆ ಹಂಚಲಾಯಿತು. 
ಉದ್ಘಾಟನಾ ಸಮಾರಂಭಕ್ಕೆ ಸಾಕ್ಷಿಯಾದದ್ದು ಢಾಕಾದ "ಬಂಗಬಂಧು ನ್ಯಾಶನಲ್‌ ಸ್ಟೇಡಿಯಂ'.. 
ಈ ಪಂದ್ಯಾವಳಿಯಲ್ಲಿ ಒಟ್ಟು 14 ತಂಡಗಳು ಪಾಲ್ಗೊಂಡವು. 
ಕಳೆದ ಕೆರಿಬಿಯನ್‌ ವಿಶ್ವಕಪ್‌ ಮಾದರಿಯಿಂದ ಪಾಠ ಕಲಿತಿದ್ದ ಐಸಿಸಿ, ಈ ಬಾರಿ ತಲಾ 7 ತಂಡಗಳ 2 ವಿಭಾಗ ಮಾಡಿ ಲೀಗ್‌ ಹಂತದ ಪಂದ್ಯಗಳನ್ನು ಆಡಿಸಿತು.. 
"ಸ್ಟಂಪಿ' ಲಾಂಛನ, 3 ಭಾಷೆಗಳಲ್ಲಿ ಅಳವಡಿಸಲಾದ "ದೇ ಗುಮಾಕೆ...' ಥೀಮ್‌ ಸಾಂಗ್‌ ಈ ಕೂಟದ ಆಕರ್ಷಣೆಗಳಾಗಿದ್ದವು. 
ವಿಜೇತ ತಂಡಕ್ಕೆ 3 ಮಿಲಿಯನ್‌ ಡಾಲರ್‌ಗಳ ಭಾರೀ ಬಹುಮಾನ ಲಭಿಸಿತು. 
ರನ್ನರ್ ಅಪ್‌ ತಂಡ ಇದರ ಅರ್ಧದಷ್ಟು ಮೊತ್ತವನ್ನು ಪಡೆಯಿತು.. 
"ಎ' ವಿಭಾಗದಿಂದ ಪಾಕಿಸ್ಥಾನ, ಶ್ರೀಲಂಕಾ, ಆಸ್ಟ್ರೇಲಿಯ ಮತ್ತು ನ್ಯೂಜಿಲ್ಯಾಂಡ್‌ ಕ್ವಾರ್ಟರ್‌ ಫೈನಲ್‌ ಪ್ರವೇಶಿಸಿದವು. 
"ಬಿ' ವಿಭಾಗದಿಂದ ಮುನ್ನಡೆ ಸಾಧಿಸುವ ಅವಕಾಶ ದಕ್ಷಿಣ ಆಫ್ರಿಕಾ, ಭಾರತ, ಇಂಗ್ಲೆಂಡ್‌ ಮತ್ತು ವೆಸ್ಟ್‌ ಇಂಡೀಸ್‌ನದ್ದಾಯಿತು. 
ಸೆಮಿಫೈನಲ್‌ನಲ್ಲಿ ನ್ಯೂಜಿಲ್ಯಾಂಡ್‌-ಶ್ರೀಲಂಕಾ ಹಾಗೂ ಭಾರತ-ಪಾಕಿಸ್ಥಾನ ಮುಖಾಮುಖೀಯಾದವು. 
ಇಲ್ಲಿ ಭಾರತ, ಲಂಕಾ ಜಯ ಸಾಧಿಸಿ ಫೈನಲ್‌ ತಲುಪಿದವು. 
ಭಾರತಕ್ಕೆ ಇದು ಮೂರನೇ ಪ್ರಶಸ್ತಿ ಸಮರವಾಗಿತ್ತು.. 
ಸಚಿನ್‌ಗೆ ವಿಶ್ವಕಪ್‌ ಅರ್ಪಣೆ. 
ಕೊನೆಯ ವಿಶ್ವಕಪ್‌ ಆಡಲಿಳಿದಿದ್ದ ಸಚಿನ್‌ ತೆಂಡುಲ್ಕರ್‌ಗೆ ಈ ಪ್ರತಿಷ್ಠಿತ ಟ್ರೋಫಿ ಗೆದ್ದು ಕೊಡಬೇಕೆಂಬ ಗುರಿ ಹಾಗೂ ಮಹದಾಸೆ ಹೊತ್ತಿದ್ದ ಟೀಮ್‌ ಇಂಡಿಯಾ ಕೆಚ್ಚೆದೆಯಿಂದ ಹೋರಾಡಿತು. 
ಶ್ರೀಲಂಕಾವನ್ನು 6 ವಿಕೆಟ್‌ಗಳಿಂದ ಬಗ್ಗುಬಡಿದು ಎರಡನೇ ಸಲ ಕಿರೀಟ ಆರಿಸಿಕೊಂಡಿತು. 
1983ರ "ಕಪಿಲ್ಸ್‌ ಡೆವಿಲ್ಸ್‌' ಪರಾಕ್ರಮದ ಬಳಿಕ "ಮಹೀ ಪಡೆ' ಭಾರತಕ್ಕೆ ವಿಶ್ವಕಪ್‌ ತಂದಿತ್ತಿತು.. 
ಎರಡು ಸಲ ಟಾಸ್‌!. 
ವೆಸ್ಟ್‌ ಇಂಡೀಸ್‌ ಕ್ರಿಕೆಟ್‌ ತಂಡದ ಬಸ್ಸಿನ ಮೇಲೆ ಬಾಂಗ್ಲಾ ಕ್ರಿಕೆಟ್‌ ಅಭಿಮಾನಿಗಳು ಕಲ್ಲು ತೂರಿದ್ದು, ಅಕಸ್ಮಾತ್‌ ಪಾಕಿಸ್ಥಾನ ತಂಡ ವಾಂಖೇಡೆ ಸ್ಟೇಡಿಯಂನಲ್ಲಿ ಫೈನಲ್‌ ಆಡುವಂತಾದರೆ ಇದಕ್ಕೆ ಅವಕಾಶ ಕಲ್ಪಿಸುವುದಿಲ್ಲ ಎಂದು ಶಿವಸೇನೆ ಬೆದರಿಕೆಯೊಡ್ಡಿದ್ದು, ಫೈನಲ್‌ ಪಂದ್ಯದಲ್ಲಿ ಎರಡು ಸಲ ಟಾಸ್‌ ಹಾರಿಸಿದ್ದೆಲ್ಲ ಈ ಕೂಟದ ಪ್ರಮುಖ ವಿವಾದಗಳಾಗಿ ದಾಖಲಾದವು. 
ವಾಂಖೇಡೆ ವೀಕ್ಷಕರ ಭಾರೀ ಗೌಜಿಯಿಂದಾಗಿ ಧೋನಿ ನಾಣ್ಯ ಚಿಮ್ಮಿಸುವಾಗ ಸಂಗಕ್ಕರ ಏನು ಹೇಳಿದ್ದರೆಂದು ರೆಫ್ರಿ ಜೆಫ್ ಕ್ರೋವ್‌ಗೆ ಕೇಳಿಸದಿದ್ದುದರಿಂದ ಮರು ಟಾಸ್‌ ಹಾರಿಸಲಾಗಿತ್ತು!. 
ಫೈನಲ್‌ ಪಂದ್ಯದ ಸಂಕ್ಷಿಪ್ತ ಸ್ಕೋರ್‌: ಶ್ರೀಲಂಕಾ-50 ಓವರ್‌ಗಳಲ್ಲಿ 6 ವಿಕೆಟಿಗೆ 274 (ಜಯವರ್ಧನ 103, ಸಂಗಕ್ಕರ 48, ದಿಲ್ಶನ್‌ 33, ಕುಲಶೇಖರ 32, ಜಹೀರ್‌ 60ಕ್ಕೆ 2, ಯುವರಾಜ್‌ 49ಕ್ಕೆ 2). 
ಭಾರತ-48.2 ಓವರ್‌ಗಳಲ್ಲಿ 4 ವಿಕೆಟಿಗೆ 277 (ಗಂಭೀರ್‌ 97, ಧೋನಿ ಔಟಾಗದೆ 91, ಕೊಹ್ಲಿ 35, ಮಾಲಿಂಗ 42ಕ್ಕೆ 2). 
ಪಂದ್ಯಶ್ರೇಷ್ಠ: ಮಹೇಂದ್ರ ಸಿಂಗ್‌ ಧೋನಿ. 
ಸರಣಿಶ್ರೇಷ್ಠ: ಯುವರಾಜ್‌ ಸಿಂಗ್‌.. 
("ಹಿಸ್ಟರಿ-ವಿಕ್ಟರಿ' ಲೇಖನಮಾಲೆ ಇಲ್ಲಿಗೆ ಮುಗಿಯಿತು. 
ನಾಳೆಯಿಂದ ತಂಡಗಳ ಬಲಾಬಲ ಮೂಡಿಬರಲಿದೆ.). 
* ಎಚ್‌. 
ಪ್ರೇಮಾನಂದ ಕಾಮತ್‌. 

--------------------- Summary -----------------------------
ಈ ಹೆಗ್ಗಳಿಕೆಗೆ ಪಾತ್ರವಾದ ತಂಡ ಮಹೇಂದ್ರ ಸಿಂಗ್‌ ಧೋನಿ ಸಾರಥ್ಯದ ಭಾರತ ಎಂಬುದು ಹೆಮ್ಮೆಯ ಸಂಗತಿ. 
ಕಳೆದ ಕೆರಿಬಿಯನ್‌ ವಿಶ್ವಕಪ್‌ ಮಾದರಿಯಿಂದ ಪಾಠ ಕಲಿತಿದ್ದ ಐಸಿಸಿ, ಈ ಬಾರಿ ತಲಾ 7 ತಂಡಗಳ 2 ವಿಭಾಗ ಮಾಡಿ ಲೀಗ್‌ ಹಂತದ ಪಂದ್ಯಗಳನ್ನು ಆಡಿಸಿತು.. 
ಕೊನೆಯ ವಿಶ್ವಕಪ್‌ ಆಡಲಿಳಿದಿದ್ದ ಸಚಿನ್‌ ತೆಂಡುಲ್ಕರ್‌ಗೆ ಈ ಪ್ರತಿಷ್ಠಿತ ಟ್ರೋಫಿ ಗೆದ್ದು ಕೊಡಬೇಕೆಂಬ ಗುರಿ ಹಾಗೂ ಮಹದಾಸೆ ಹೊತ್ತಿದ್ದ ಟೀಮ್‌ ಇಂಡಿಯಾ ಕೆಚ್ಚೆದೆಯಿಂದ ಹೋರಾಡಿತು. 
ವೆಸ್ಟ್‌ ಇಂಡೀಸ್‌ ಕ್ರಿಕೆಟ್‌ ತಂಡದ ಬಸ್ಸಿನ ಮೇಲೆ ಬಾಂಗ್ಲಾ ಕ್ರಿಕೆಟ್‌ ಅಭಿಮಾನಿಗಳು ಕಲ್ಲು ತೂರಿದ್ದು, ಅಕಸ್ಮಾತ್‌ ಪಾಕಿಸ್ಥಾನ ತಂಡ ವಾಂಖೇಡೆ ಸ್ಟೇಡಿಯಂನಲ್ಲಿ ಫೈನಲ್‌ ಆಡುವಂತಾದರೆ ಇದಕ್ಕೆ ಅವಕಾಶ ಕಲ್ಪಿಸುವುದಿಲ್ಲ ಎಂದು ಶಿವಸೇನೆ ಬೆದರಿಕೆಯೊಡ್ಡಿದ್ದು, ಫೈನಲ್‌ ಪಂದ್ಯದಲ್ಲಿ ಎರಡು ಸಲ ಟಾಸ್‌ ಹಾರಿಸಿದ್ದೆಲ್ಲ ಈ ಕೂಟದ ಪ್ರಮುಖ ವಿವಾದಗಳಾಗಿ ದಾಖಲಾದವು. 
ವಾಂಖೇಡೆ ವೀಕ್ಷಕರ ಭಾರೀ ಗೌಜಿಯಿಂದಾಗಿ ಧೋನಿ ನಾಣ್ಯ ಚಿಮ್ಮಿಸುವಾಗ ಸಂಗಕ್ಕರ ಏನು ಹೇಳಿದ್ದರೆಂದು ರೆಫ್ರಿ ಜೆಫ್ ಕ್ರೋವ್‌ಗೆ ಕೇಳಿಸದಿದ್ದುದರಿಂದ ಮರು ಟಾಸ್‌ ಹಾರಿಸಲಾಗಿತ್ತು!. 
ಫೈನಲ್‌ ಪಂದ್ಯದ ಸಂಕ್ಷಿಪ್ತ ಸ್ಕೋರ್‌: ಶ್ರೀಲಂಕಾ-50 ಓವರ್‌ಗಳಲ್ಲಿ 6 ವಿಕೆಟಿಗೆ 274 (ಜಯವರ್ಧನ 103, ಸಂಗಕ್ಕರ 48, ದಿಲ್ಶನ್‌ 33, ಕುಲಶೇಖರ 32, ಜಹೀರ್‌ 60ಕ್ಕೆ 2, ಯುವರಾಜ್‌ 49ಕ್ಕೆ 2). 
