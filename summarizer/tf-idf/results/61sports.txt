ಬೆಂಗಳೂರು: ಫ‌ುಟ್ಬಾಲ್‌ ಮೇಲಿನ ಹುಚ್ಚು ಪ್ರೀತಿಯಲ್ಲಿ ತಮ್ಮ ವೈಯಕ್ತಿಕ ಬದುಕನ್ನೇ ನುಚ್ಚುನೂರು ಮಾಡಿಕೊಂಡು ಅನಾಥಾಲಯದಲ್ಲಿ ಬದುಕು ಸಾಗಿಸುತ್ತಿರುವ ಮಾಜಿ ಅಂತಾರಾಷ್ಟ್ರೀಯ ಆಟಗಾರ, ಕರ್ನಾಟಕ ಫ‌ುಟ್ಬಾಲ್‌ ತಂಡದ ಮಾಜಿ ನಾಯಕ ಪುಷ್ಪರಾಜ್‌ ಕುಮಾರ್‌ ಅಲಿಯಾಸ್‌ ಪಿ.ಕುಮಾರ್‌ ಅವರ ಕರುಣಾಜನಕ ಕಥೆಗೆ ನಾಡಿನ ಮೂಲೆ ಮೂಲೆಯಿಂದ ಹೃದಯಗಳು ಮಿಡಿದಿವೆ. 
ಕುಮಾರ್‌ ಸಂಕಷ್ಟದ ಕುರಿತ "ಉದಯವಾಣಿ' ವರದಿಗೆ ರಾಜ್ಯದ ಕ್ರೀಡಾ ಪ್ರೇಮಿಗಳು, ಸಹೃದಯಿಗಳು ಹಾಗೂ ಸಂಘ ಸಂಸ್ಥೆಗಳು ಕ್ಷಿಪ್ರವಾಗಿ ಸ್ಪಂದಿಸಿವೆ.. 
ಉದಯವಾಣಿ ತನ್ನ ಸೋಮವಾರದ (12-01-2015) ಸಂಚಿಕೆಯಲ್ಲಿ "ಫ‌ುಟ್ಬಾಲಿಗಾಗಿ ಮಕ್ಕಳನ್ನೇ ದತ್ತು ಕೊಟ್ಟವ ಈಗ ಅನಾಥ!' ಎನ್ನುವ ಶೀರ್ಷಿಕೆಯಡಿ ಕುಮಾರ್‌ ಕಣ್ಣೀರ ಕಥೆಯನ್ನು ಪ್ರಕಟಿಸಿತ್ತು. 
ಅನಾರೋಗ್ಯಪೀಡಿತ ಪತ್ನಿಯನ್ನು ಕಳೆದುಕೊಂಡ ಬಳಿಕ ಫ‌ುಟ್ಬಾಲ್‌ಗಾಗಿ ನಾಲ್ವರು ಮಕ್ಕಳನ್ನೂ ದತ್ತು ನೀಡಿ ಒಬ್ಬಂಟಿಯಾದದ್ದು, ಆ ಬಳಿಕ ಅಫ‌ಘಾತದಲ್ಲಿ ಕಾಲು ಕಳೆದುಕೊಂಡದ್ದು, ಬಂಧುವರ್ಗದವರನ್ನು ಕಳೆದುಕೊಂಡು ಅನಾಥಾಲಯದಲ್ಲಿ ದಿನದೂಡುತ್ತಿರುವುದು ಮುಂತಾದ ವಿಷಯಗಳನ್ನು ಎಳೆಎಳೆಯಾಗಿ ವಿವರಿಸಿತ್ತು.. 
ಇದರ ಬೆನ್ನಲ್ಲೇ ಕುಮಾರ್‌ ತಂಗಿರುವ ಅನಾಥಾಲಯಕ್ಕೆ ನೂರಾರು ಕರೆಗಳು ಬಂದಿದ್ದು, "ನೀವು ಅನಾಥರಲ್ಲ, ನಿಮ್ಮೊಂದಿಗೆ ನಾವೆಲ್ಲ ಇದ್ದೇವೆ. 
ನಿಮಗೆ ಏನು ನೆರವು ಬೇಕೋ ಅದನ್ನು ನೀಡಲು ಸಿದ್ಧ. 
ನಿಮ್ಮ ಖಾತೆ ಸಂಖ್ಯೆ ಕೊಡಿ, ಹಣಕಾಸಿನ ನೆರವನ್ನೂ ನೀಡುತ್ತೇವೆ' ಎಂಬ ಸಾಂತ್ವನಭರಿತ ಭರವಸೆಗಳೇ ಹರಿದಿವೆ. 
ಸಂಕಷ್ಟದಲ್ಲಿರುವವರ ಬದುಕನ್ನೇ ಆಧರಿಸಿ ಪ್ರಸಾರವಾಗುವ "ಕಥೆಯಲ್ಲ ಜೀವನ' ಟೀವಿ ಸರಣಿಯಲ್ಲಿ ಕುಮಾರ್‌ ಬದುಕು ಚಿತ್ರಿಸಲು ಸುವರ್ಣ ಮನರಂಜನಾ ವಾಹಿನಿ ಮುಂದೆ ಬಂದಿದೆ. 
ಹಿರಿಯ ನಟಿ ಜಯಮಾಲಾ ಅವರು ನಡೆಸಿಕೊಡುವ ಜನಪ್ರಿಯ ಕಾರ್ಯಕ್ರಮವಿದು.. 
ತಮ್ಮವರೇ ಇಲ್ಲದೆ ಸಂಕಷ್ಟದ ದಿನಗಳನ್ನು ದೂಡುತ್ತಿದ್ದ ಕುಮಾರ್‌ ಅವರು, ದಿಢೀರ್‌ ಹರಿದ ಜನರ ಪ್ರೀತಿಯ ಹೊಳೆಯಿಂದ ಮೂಕವಿಸ್ಮಿತರಾಗಿದ್ದಾರೆ.. 
ಕರೆಗಳ ಮಹಾಪೂರ: "ಉದಯವಾಣಿ' ವರದಿಯನ್ನು ಓದುತ್ತಿದ್ದಂತೆ ರಾಜ್ಯದ ಜನತೆ, ಮಮ್ಮಲ ಮರುಗಿದ್ದಾರೆ. 
ಕೂಡಲೇ ಕುಮಾರ್‌ ಅವರು ಸದ್ಯ ವಾಸವಿರುವ ವೃದ್ಧಾಶ್ರಮಕ್ಕೆ ದೂರವಾಣಿ ಕರೆ ಮಾಡಿದ್ದಾರೆ. 
ನಾವು ಕುಮಾರ್‌ ಜತೆಗೆ ಮಾತನಾಡಬೇಕು, ಅವರ ಆರೋಗ್ಯ ಹೇಗಿದೆ, ಅವರ ಜೀವನಕ್ಕೆ ನಾವು ನೆರವಾಗುತ್ತೇವೆ, ಅವರನ್ನು ನಮ್ಮೊಂದಿಗೆ ಕಳುಹಿಸಿಕೊಡಿ, ನಾವು ನೋಡಿಕೊಳ್ಳುತ್ತೇವೆ. 
ಅವರ ಬ್ಯಾಂಕ್‌ ಅಕೌಂಟ್‌ ನಂಬರ್‌ ನೀಡಿ, ಹಣ ಹಾಕುತ್ತೇವೆ ಎಂದು 500ಕ್ಕೂ ಹೆಚ್ಚು ಕರೆಗಳು ಬಂದಿವೆ. 
ಅವುಗಳಲ್ಲಿ ಕೆಲವನ್ನು ಪಿಕ್‌ ಮಾಡಲಾಗಲಿಲ್ಲ ಎಂದು "ಗುನೆಲ್ಲ ಪ್ರೀತಿ ನಿವಾಸ' ವೃದ್ದಾಶ್ರಮದ ಫಾದರ್‌ ಜಾನ್‌ ಕೆನಡಿ 'ಉದಯವಾಣಿ'ಗೆ ತಿಳಿಸಿದ್ದಾರೆ.. 
ಮೌನ ಕ್ರೀಡಾ ಇಲಾಖೆ: ಪಿ.ಕುಮಾರ್‌ ಅವರ ಸಂಕಷ್ಟದ ಜೀವನ ಕುರಿತ ವರದಿ ಬಗ್ಗೆ ರಾಜ್ಯ ಕ್ರೀಡಾ ಇಲಾಖೆಯ ನಿರ್ದೇಶಕ ವೆಂಕಟೇಶ್‌ ಅವರ ಪ್ರತಿಕ್ರಿಯೆ ಬಯಸುವ ಪತ್ರಿಕೆ ಯತ್ನ ಸೋಮವಾರವಿಡೀ ವ್ಯರ್ಥವಾಯಿತು. 
ಇಡೀ ರಾಜ್ಯದ ಜನತೆ ಮಾಜಿ ಫ‌ುಟ್ಬಾಲ್‌ ಆಟಗಾರನ ಕಥೆಗೆ ಮರುಗಿ, ಅವರಿಗೆ ಸಹಾಯ ಹಸ್ತ ಚಾಚಲು ಮುಂದಾಗಿರುವಾಗ, ಕ್ರೀಡಾ ಇಲಾಖೆ ಮಾತ್ರ ತನ್ನ ಎಂದಿನ ದಿವ್ಯ ಮೌನಕ್ಕೆ ಶರಣಾಯಿತು. 
ಆಡುವಾಗಲಷ್ಟೇ ಆಟಗಾರ, ನಿವೃತ್ತಿ ಬಳಿಕ, ನೀವ್ಯಾರೋ, ನಾವ್ಯಾರೋ ಎಂಬ ನೀತಿ ಪ್ರದರ್ಶಿಸಿದಂತೆ ಕಂಡುಬಂತು.. 
ಜೀವನ ಸಾರ್ಥಕ. 
ಹಣ ಮಾಡುವುದಾದರೆ ಎಂದೋ ಮಾಡುತ್ತಿದ್ದೆ. 
ಆದರೆ ನಾನು ಇಷ್ಟರವರೆಗೆ ಕಾದಿದ್ದು ಜನರ ಪ್ರೀತಿ, ಅಭಿಮಾನಕ್ಕೆ. 
ನನಗೆ ತುಂಬಾ ಖುಷಿ ಆಗುತ್ತಿದೆ. 
ನನ್ನ ಮಕ್ಕಳಿಂದ ನಿರೀಕ್ಷಿಸಿದ್ದ ಆರೈಕೆ, ಪ್ರೀತಿಯನ್ನು ಈಗ ಅಭಿಮಾನಿಗಳಿಂದ ಪಡೆದೆ. 
ನನಗೆ ಅಷ್ಟೇ ಸಾಕು. 
ಓರ್ವ ಆಟಗಾರನಾಗಿ ಇಷ್ಟು ವರ್ಷ ಫ‌ುಟ್ಬಾಲ್‌ ಪ್ರೀತಿಸಿದಕ್ಕೆ ಕೊನೆಗೂ ದೇವರು ಕೈಬಿಡಲಿಲ್ಲ ಅನಿಸುತ್ತಿದೆ. 
ನನ್ನ ಜೀವವಿರುವ ತನಕ "ಉದಯವಾಣಿ'ಗೆ ಕೃತಜ್ಞನಾಗಿರುತ್ತೇನೆ.. 
- ಪಿ.ಕುಮಾರ್‌, ಮಾಜಿ ಅಂತಾರಾಷ್ಟ್ರೀಯ ಫ‌ುಟ್ಬಾಲಿಗ. 
ಹೇಮಂತ್‌ ಸಂಪಾಜೆ. 

--------------------- Summary -----------------------------
ಬೆಂಗಳೂರು: ಫ‌ುಟ್ಬಾಲ್‌ ಮೇಲಿನ ಹುಚ್ಚು ಪ್ರೀತಿಯಲ್ಲಿ ತಮ್ಮ ವೈಯಕ್ತಿಕ ಬದುಕನ್ನೇ ನುಚ್ಚುನೂರು ಮಾಡಿಕೊಂಡು ಅನಾಥಾಲಯದಲ್ಲಿ ಬದುಕು ಸಾಗಿಸುತ್ತಿರುವ ಮಾಜಿ ಅಂತಾರಾಷ್ಟ್ರೀಯ ಆಟಗಾರ, ಕರ್ನಾಟಕ ಫ‌ುಟ್ಬಾಲ್‌ ತಂಡದ ಮಾಜಿ ನಾಯಕ ಪುಷ್ಪರಾಜ್‌ ಕುಮಾರ್‌ ಅಲಿಯಾಸ್‌ ಪಿ.ಕುಮಾರ್‌ ಅವರ ಕರುಣಾಜನಕ ಕಥೆಗೆ ನಾಡಿನ ಮೂಲೆ ಮೂಲೆಯಿಂದ ಹೃದಯಗಳು ಮಿಡಿದಿವೆ. 
ಕುಮಾರ್‌ ಸಂಕಷ್ಟದ ಕುರಿತ "ಉದಯವಾಣಿ' ವರದಿಗೆ ರಾಜ್ಯದ ಕ್ರೀಡಾ ಪ್ರೇಮಿಗಳು, ಸಹೃದಯಿಗಳು ಹಾಗೂ ಸಂಘ ಸಂಸ್ಥೆಗಳು ಕ್ಷಿಪ್ರವಾಗಿ ಸ್ಪಂದಿಸಿವೆ.. 
ನಾವು ಕುಮಾರ್‌ ಜತೆಗೆ ಮಾತನಾಡಬೇಕು, ಅವರ ಆರೋಗ್ಯ ಹೇಗಿದೆ, ಅವರ ಜೀವನಕ್ಕೆ ನಾವು ನೆರವಾಗುತ್ತೇವೆ, ಅವರನ್ನು ನಮ್ಮೊಂದಿಗೆ ಕಳುಹಿಸಿಕೊಡಿ, ನಾವು ನೋಡಿಕೊಳ್ಳುತ್ತೇವೆ. 
ಮೌನ ಕ್ರೀಡಾ ಇಲಾಖೆ: ಪಿ.ಕುಮಾರ್‌ ಅವರ ಸಂಕಷ್ಟದ ಜೀವನ ಕುರಿತ ವರದಿ ಬಗ್ಗೆ ರಾಜ್ಯ ಕ್ರೀಡಾ ಇಲಾಖೆಯ ನಿರ್ದೇಶಕ ವೆಂಕಟೇಶ್‌ ಅವರ ಪ್ರತಿಕ್ರಿಯೆ ಬಯಸುವ ಪತ್ರಿಕೆ ಯತ್ನ ಸೋಮವಾರವಿಡೀ ವ್ಯರ್ಥವಾಯಿತು. 
ಇಡೀ ರಾಜ್ಯದ ಜನತೆ ಮಾಜಿ ಫ‌ುಟ್ಬಾಲ್‌ ಆಟಗಾರನ ಕಥೆಗೆ ಮರುಗಿ, ಅವರಿಗೆ ಸಹಾಯ ಹಸ್ತ ಚಾಚಲು ಮುಂದಾಗಿರುವಾಗ, ಕ್ರೀಡಾ ಇಲಾಖೆ ಮಾತ್ರ ತನ್ನ ಎಂದಿನ ದಿವ್ಯ ಮೌನಕ್ಕೆ ಶರಣಾಯಿತು. 
