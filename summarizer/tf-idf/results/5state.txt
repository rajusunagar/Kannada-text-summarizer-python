ಬೆಂಗಳೂರು: ಕಡ್ಡಾಯ ಶಿಕ್ಷಣ ಕಾಯ್ದೆಯಡಿ ಖಾಸಗಿ ಶಾಲೆಗಳಲ್ಲಿ ಬಡ ವಿದ್ಯಾರ್ಥಿಗಳಿಗೆ ಶೆ.25ರಷ್ಟು ಮೀಸಲು ಕೊಟ್ಟು, ಆ ಮಕ್ಕಳಿಗೆ ಲಕ್ಷಾಂತರ ರೂ. 
ಶುಲ್ಕ ಭರಿಸುವ ಬದಲು ಅದೇ ಹಣವನ್ನು ಸರ್ಕಾರಿ ಶಾಲೆಗಳಿಗೆ ಮೂಲ ಸೌಕರ್ಯ ಕಲ್ಪಿಸಲು ಬಳಸಿ ಗುಣಮಟ್ಟದ ಶಿಕ್ಷಣ ಕೊಡಿಸಬಹುದಲ್ಲವೇ? 250 ಮಕ್ಕಳು ಇದ್ದರೆ ಮಾತ್ರ ಶಾಲೆಗೆ ದೈಹಿಕ ಶಿಕ್ಷಕರನ್ನು ನೇಮಿಸಲಾಗುವುದು ಎಂಬ ನಿಯಮ ಮಾಡಿದರೆ ಸರ್ಕಾರಿ ಶಾಲಾ ಮಕ್ಕಳಲ್ಲಿ ಕ್ರಿಡೆಗಳ ಬಗ್ಗೆ ಆಸಕ್ತಿ ಮೂಡುವುದಾದರೂ ಹೇಗೆ?ಇದು ಉಡುಪಿಯ ವಿದ್ಯಾರ್ಥಿನಿ ವರ್ಷಿತಾ ಕೇಳಿದ ಪ್ರಶ್ನೆ.. 
- ಕಾನೂನು ಆ ರೀತಿ ಇರುವುದರಿಂದ ಅದನ್ನು ಪಾಲಿಸಲೇಬೇಕು. 
ಇದರ ಜತೆ ಜತೆಗೆ ಸರ್ಕಾರಿ ಶಾಲೆಗಳಲ್ಲಿ ಮೂಲ ಸೌಕರ್ಯ ಕಲ್ಪಿಸುವುದರ ಜತೆಗೆ ಶಿಕ್ಷಣದ ಗುಣಮಟ್ಟ ಸುಧಾರಣೆಗೆ ಸರ್ಕಾರ ಕ್ರಮ ಕೈಗೊಳ್ಳುತ್ತದೆ.- ಇದು ವರ್ಷಿತಾ ಪ್ರಶ್ನೆಗೆ ಮುಖ್ಯಮಂತ್ರಿ ಸಿದ್ದರಾಮಯ್ಯ ನೀಡಿದ ಉತ್ತರ.. 
ಮೂಢನಂಬಿಕೆಗಳ ಆಚರಣೆಗೆ ಮಕ್ಕಳನ್ನು ಬಲಿ ನೀಡಲಾಗುತ್ತಿದೆ. 
ಅದೇ ರೀತಿ ಮನೆಗಳಲ್ಲಿನ ಕಂದಾಚಾರಗಳನ್ನು ಮಕ್ಕಳು ಪಾಲಿಸುತ್ತಾರೆ. 
ಇದನ್ನು ಹೋಗಲಾಡಿಸಲು ಕನಿಷ್ಠ 5ನೇ ತರಗತಿ ಮೇಲ್ಪಟ್ಟ ಶಾಲಾ ಪಠ್ಯದಲ್ಲಿ ವೈಚಾರಿಕತೆ ಮತ್ತು ವೈಜ್ಞಾನಿಕತೆಯ ಬಗ್ಗೆ ಅರಿವು ಮೂಡಿಸುವಂತಹ ವಿಷಯಗಳನ್ನು ಆಳವಡಿಸುವ ಬಗ್ಗೆ ಸರ್ಕಾರ ಏಕೆ ಯೋಚನೆ ಮಾಡುತ್ತಿಲ್ಲ?. 
- ಚಿಕ್ಕಬಳ್ಳಾಪುರದ ವಿದ್ಯಾರ್ಥಿನಿ ನಿದಾ ಪರ್ವಿನ್‌ ಕೇಳಿದ ಈ ಪ್ರಶ್ನೆಗೆ ಸಿಎಂ ಉತ್ತರ: ಮೂಢನಂಬಿಕೆ ಆಚರಣೆ ತಪ್ಪು. 
ಇದನ್ನು ನಿಷೇಧಿಸುವ ಚಿಂತನೆ ಇತ್ತು. 
ಆದರೆ, ಪರ-ವಿರೋಧ ಅಭಿಪ್ರಾಯ ವ್ಯಕ್ತವಾಗಿದ್ದರಿಂದ ಯಾವುದೇ ನಿರ್ಧಾರ ಕೈಗೊಳ್ಳಲಿಲ್ಲ. 
ಮುಂದಿನ ದಿನಗಳಲ್ಲಿ ಈ ಬಗ್ಗೆ ಪರಿಶೀಲಿಸಲಾಗುವುದು. 
ಜತೆಗೆ ಪಠ್ಯದಲ್ಲಿ ವೈಚಾರಿಕತೆ, ವೈಜ್ಞಾನಿಕತೆ ಕುರಿತು ಅರಿವು ಮೂಡಿಸುವ ಬಗ್ಗೆಯೂ ಚಿಂತನೆ ಮಾಡಲಾಗುವುದು.ಇಂತಹ ಹತ್ತಾರು ಪ್ರಶ್ನೆಗಳನ್ನು ಕೇಳಿದ ವಿದ್ಯಾರ್ಥಿಗಳು ಮುಖ್ಯಮಂತ್ರಿಗಳಿಂದ ಉತ್ತರ ಪಡೆದುಕೊಂಡರು. 
ಉತ್ತರ ಸಮಾಧಾನ ನೀಡದಿದ್ದಾಗ ಉಪ ಪ್ರಶ್ನೆಗಳನ್ನು ಕೇಳಿದರು.. 
ಬೆಳಗಾವಿಯಲ್ಲಿ ಮುಂದಿನ ತಿಂಗಳು ನಡೆಯಲಿರುವ ವಿಧಾನಮಂಡಳದ ಚಳಿಗಾಲದ ಅಧಿವೇಶಕ್ಕೂ ಮೊದಲು ಮುಖ್ಯಮಂತ್ರಿ ಸಿದ್ದರಾಮಯ್ಯ ಹಾಗೂ ಮಂತ್ರಿಮಂಡಳದ ಕೆಲ ಸದಸ್ಯರು ಗುರುವಾರ ವಿಧಾನಸೌಧದಲ್ಲಿ ಇಂತಹ ಪ್ರಶ್ನೆಗಳನ್ನು ಹೊಂದಿದ್ದ "ಮಿನಿ ಅಧಿವೇಶನ'ವೊಂದನ್ನು ಎದುರಿಸಿದರು.. 
ಆ "ಮಿನಿ ಅಧಿವೇಶನದಲ್ಲಿ' ರಾಜ್ಯದ 30 ಜಿಲ್ಲೆಗಳಿಂದ ವಿದ್ಯಾರ್ಥಿಗಳಿಂದ ಆಯ್ಕೆಯಾಗಿ ಬಂದಿದ್ದ 60 ವಿದ್ಯಾರ್ಥಿ ಪ್ರತಿನಿಧಿಗಳು ಪ್ರತಿಪಕ್ಷದ ಪಾತ್ರ ನಿರ್ವಹಿಸಿದರು. 
ವಿದ್ಯಾರ್ಥಿಗಳ ಗಂಭೀರ ಮತ್ತು ಪ್ರೌಢ ಪ್ರಶ್ನೆಗಳಿಗೆ ಮುಖ್ಯಮಂತ್ರಿಯವರು ಅಷ್ಟೆ ಜವಾಬ್ದಾರಿಯಿಂದ ಅಳೆದು-ತೂಗಿ ಉತ್ತರ ನೀಡಿದರು. 
ಅಗತ್ಯವೆನಿಸಿದ ಕಡೆ ಸಚಿವರು ಮುಖ್ಯಮಂತ್ರಿಯವರ ಉತ್ತರಕ್ಕೆ ಕೆಲವು ಪೂರಕ ಅಂಶಗಳನ್ನು ಸೇರಿಸುತ್ತಿದ್ದರು.. 
ಹೀಗೊಂದು ಮಿನಿ ಅಧಿವೇಶನಕ್ಕೆ ಸಾಕ್ಷಿಯಾಗಿದ್ದು ವಿಧಾನಸೌಧದ ಸಮ್ಮೇಳನ ಸಭಾಂಗಣ. 
ಮಕ್ಕಳ ದಿನಾಚಾರಣೆ ಹಿನ್ನೆಲೆಯಲ್ಲಿ ಮಕ್ಕಳ ಹಕ್ಕುಗಳಿಗಾಗಿ ಶಾಸಕರ ವೇದಿಕೆ, ಮಕ್ಕಳ ಹಕ್ಕುಗಳ ನಿಗಾ ಕೇಂದ್ರ, ರಾಜ್ಯ ಮಕ್ಕಳ ಹಕ್ಕುಗಳ ರಕ್ಷಣಾ ಆಯೋಗ ಹಾಗೂ ಯುನಿಸೆಫ್ ವತಿಯಿಂದ "ರಾಜ್ಯ ಮಟ್ಟದ ಮಕ್ಕಳ ಹಕ್ಕುಗಳ ಸಂಸತ್‌ ಹಾಗೂ ಮುಖ್ಯಮಂತ್ರಿಗಳೊಡನೆ ಮಕ್ಕಳ ಸಂವಾದ' ಎಂಬ ಹೆಸರಲ್ಲಿ ಈ ವೇದಿಕೆಯ ವ್ಯವಸ್ಥೆ ಮಾಡಲಾಗಿತ್ತು.. 
ಸಂವಾದದಲ್ಲಿ ಭಾಗವಹಿಸಿದ್ದ ವಿದ್ಯಾರ್ಥಿ ಪ್ರತಿನಿಧಿಗಳು ಮಕ್ಕಳ ಹಕ್ಕುಗಳು, ಇತ್ತೀಚಿನ ದಿನಗಳಲ್ಲಿ ಮಕ್ಕಳ ಮೇಲೆ ಹೆಚ್ಚುತ್ತಿರುವ ಲೈಂಗಿಕ ಶೋಷಣೆ ಮತ್ತು ಅತ್ಯಾಚಾರ, ಆರ್‌ಟಿಇ ಕಾಯ್ದೆ, ಶಾಲೆಗಳಲ್ಲಿ ಮೂಲ ಸೌಕರ್ಯ ಹೆಚ್ಚಿಸುವುದು, ಗ್ರಾಮೀಣ ಪ್ರದೇಶದ ಶಾಲಾ ಮಕ್ಕಳಿಗೆ ಸಾರಿಗೆ ವ್ಯವಸ್ಥೆ, ಮಕ್ಕಳಿಗಾಗಿ ವಿಶೇಷ ಗ್ರಾಮಸಭೆ, ಮಕ್ಕಳಿಗೆ ಸಿಗಬೇಕಾದ ಶೈಕ್ಷಣಿಕ ಮತ್ತು ಸಾಮಾಜಿಕ ಸೌಲಭ್ಯ, ಬಾಲ ಕಾರ್ಮಿಕ ಪದ್ದತಿ, ಮಾದಕ ವಸ್ತುಗಳ ಮಾರಾಟಕ್ಕೆ ಮಕ್ಕಳ ಬಳಕೆ, ಮೌಡ್ಯ ಹಾಗೂ ಕಂದಾಚಾರಗಳಿಗೆ ಮಕ್ಕಳನ್ನು ಬಲಿ ಕೊಡುವ ಅಮಾನವೀಯ ಕೃತ್ಯಗಳ ಬಗ್ಗೆ ಮುಖ್ಯಮಂತ್ರಿಯವರ ಗಮನ ಸೆಳೆದರು.. 
ಸಂವಾದದಲ್ಲಿ ಸಚಿವರಾದ ಟಿ.ಬಿ ಜಯಚಂದ್ರ, ಕಿಮ್ಮನೆ ರತ್ನಾಕರ, ಎಚ್‌.ಆಂಜನೇಯ, ಉಮಾಶ್ರೀ, ಯು.ಟಿ ಖಾದರ್‌ ಪಾಲ್ಗೊಂಡಿದ್ದರು. 
ಮಕ್ಕಳ ಹಕ್ಕುಗಳಿಗಾಗಿ ಶಾಸಕರ ವೇದಿಕೆ ಸದಸ್ಯರೂ ಆದ ವಿಧಾನಪರಿಷತ್ತಿನ ಸದಸ್ಯರಾದ ವೀರಣ್ಣ ಮತ್ತಿಕಟ್ಟಿ, ಆರ್‌.ವಿ ವೆಂಕಟೇಶ್‌, ಬಸವರಾಜ್‌ ಹೊರಟ್ಟಿ, ಕ್ಯಾ. 
ಗಣೇಶ್‌ ಕಾರ್ಣಿಕ್‌, ಮಾಜಿ ಶಾಸಕ ನೆ.ಲ ನರೇಂದ್ರಬಾಬು, ಯುನಿಸೆಫ್ ಪ್ರತಿನಿಧಿ ರೂತ್‌ ಲಿಯಾನೊ, ರಾಜ್ಯ ಮಕ್ಕಳ ಹಕ್ಕುಗಳ ರಕ್ಷಣಾ ಆಯೋಗದ ಅಧ್ಯಕ್ಷ ಉಮೇಶ್‌ ಆರಾಧ್ಯ, ಮಕ್ಕಳ ಹಕ್ಕುಗಳ ನಿಗಾ ಕೇಂದ್ರದ ಸಂಚಾಲಕ ವಾಸುದೇವ ಶರ್ಮಾ ಮತ್ತಿತರರು ಈ ಸಂದರ್ಭದಲ್ಲಿ ಉಪಸ್ಥಿತರಿದ್ದರು.. 
ನಿಮ್ಮಂತಹ ಬಾಲ್ಯ ನನಗೆ ಸಿಕ್ಕಿಲ್ಲ: ಸಿಎಂ"ನಿಮ್ಮಂತಹ ಬಾಲ್ಯವಾಗಲಿ ಅಥವಾ ನಿಮಗೆ ಈಗ ಸಿಗುತ್ತಿರುವ ಸೌಲಭ್ಯಗಳಾಗಲಿ ನನಗೆ ಸಿಕ್ಕಿಲ್ಲ. 
ಜಾನಪದ ಕುಣಿತಗಳಲ್ಲಿ ಬಾಲ್ಯದ ಆರಂಭದ ದಿನ ಕಳೆದು ನೇರವಾಗಿ 5ನೇ ತರಗತಿಗೆ ಪ್ರವೇಶ ಪಡೆದು ಶಾಲಾ ದಿನಗಳನ್ನು ಆರಂಭಿಸಿದೆ.'ಇದು ಮುಖ್ಯಮಂತ್ರಿ ಸಿದ್ದರಾಮಯ್ಯ ಅವರು ತಮ್ಮ ಬಾಲ್ಯವನ್ನು ಸ್ಮರಿಸಿಕೊಂಡ ರೀತಿ. 
ಸಂವಾದದ ಮಧ್ಯೆ "ಸರ್‌ ನಿಮ್ಮ ಬಾಲ್ಯದ ಬಗ್ಗೆ ನಮಗೂ ಸ್ವಲ್ಪ ತಿಳಿಸಿ' ಎಂಬ ವಿದ್ಯಾರ್ಥಿಯೊಬ್ಬನ ಪ್ರಶ್ನೆಗೆ ಹೀಗೆ ಪ್ರತಿಕ್ರಿಯಿಸಿದರು.. 
1ರಿಂದ 4ನೇ ತರಗತಿವರೆಗೆ ನಾನು ಶಾಲೆಗೆ ಹೋಗಿಲ್ಲ. 
ಜಾನಪದ ಕುಣಿತ ಕಲಿಸುತ್ತಿದ್ದ ಗುರುಗಳೇ ನನಗೆ ಮಗ್ಗಿ-ಕಾಗುಣಿತ ಕಲಿಸಿದರು. 
ವಯಸ್ಸಾಗಿದ್ದರಿಂದ ನೇರವಾಗಿ 5ನೇ ತರಗತಿ ಸೇರಿಕೊಂಡೆ. 
ಶನಿವಾರ-ಭಾನುವಾರ ಎಮ್ಮೆ ಮೇಯಿಸಲು ಹೋಗಿ, ನದಿಯಲ್ಲಿ ಸ್ನಾನ ಮಾಡುವುದು, ಕುಸ್ತಿ ಆಡುವುದು ಮಾಡುತ್ತಿದ್ದೆ. 
ನಾನು ಚಪ್ಪಲಿ ಹಾಕಿದ್ದು, ಪ್ಯಾಂಟ್‌ ತೊಟ್ಟಿದ್ದು 8ನೇ ತರಗತಿಗೆ ಬಂದಾಗ. 
ಅಲ್ಲಿವರೆಗೆ ಬರಿಗಾಲಲ್ಲಿ ಚಡ್ಡಿ ಹಾಕಿ ಓಡಾಡುತ್ತಿದ್ದೆ. 
ಮೈಸೂರಲ್ಲಿ ಹೈಸ್ಕೂಲ್‌ ಮುಗಿಸಿ, ನಂತರ ಬಿಎಸ್ಸಿ, ಎಲ್‌ಎಲ್‌ಬಿ ಮುಗಿಸಿದೆ. 
ಕೆಲ ದಿನ ಕಾನೂನು ಉಪನ್ಯಾಸಕನಾಗಿ ಕೆಲಸ ಮಾಡಿದೆ. 
ಈಗ ಜನರ ಆಶಿರ್ವಾದದಿಂದ ಮುಖ್ಯಮಂತ್ರಿಯಾಗಿ ನಿಮ್ಮ ಮುಂದೆ ಕೂತಿದ್ದೇನೆ ಎಂದರು.. 
ಮಕ್ಕಳೇ ಇಂದಿನ ಪ್ರಜೆಗಳು ಅನ್ನೋದು ಎಲ್ಲಿ?ಯಾದಗಿರಿ ಜಿಲ್ಲೆಯ ಮಹಿಪಾಲರೆಡ್ಡಿ ಎಂಬ ವಿದ್ಯಾರ್ಥಿ, "ಇಂದಿನ ಮಕ್ಕಳೇ ಮುಂದಿನ ಪ್ರಜೆಗಳು' ಎಂದು ಹೇಳಿದಾಗ ಮಧ್ಯೆ ಪ್ರವೇಶಿಸಿದ ಮುಖ್ಯಮಂತ್ರಿ ಸಿದ್ದರಾಮಯ್ಯ, ಇಂದಿನ ಮಕ್ಕಳು ಮುಂದಿನ ಪ್ರಜೆಗಳಲ್ಲ, ಇಂದಿನ ಪ್ರಜೆಗಳು ಎಂದರು.ತಕ್ಷಣ ಪ್ರತಿಕ್ರಿಯಿಸಿದ ವಿದ್ಯಾರ್ಥಿ "ಇಂದಿನ ಮಕ್ಕಳೇ ಇಂದಿನ ಪ್ರಜೆಗಳು' ಎಂದು ನೀವು ಹೇಳುತ್ತೀರಿ. 
ಆದರೆ, ಆ ರೀತಿ ಎಲ್ಲಿದೆ ಎಂದು ಮರುಪ್ರಶ್ನೆ ಹಾಕಿದ. 
ಇದಕ್ಕೆ ಪ್ರತ್ಯುತ್ತರ ನೀಡಿದ ಮುಖ್ಯಮಂತ್ರಿ "ಏ ಹಾಗೇನಿಲ್ಲಪ್ಪ, ಇಂದಿನ ಮಕ್ಕಳು ಇಂದಿನ ಪ್ರಜೆಗಳೂ ಹೌದು, ಮುಂದಿನ ಪ್ರಜೆಗಳೂ ಹೌದು ಎಂದು ಸಮಜಾಯಿಷಿ ನೀಡಿದರು.. 

--------------------- Summary -----------------------------
ಶುಲ್ಕ ಭರಿಸುವ ಬದಲು ಅದೇ ಹಣವನ್ನು ಸರ್ಕಾರಿ ಶಾಲೆಗಳಿಗೆ ಮೂಲ ಸೌಕರ್ಯ ಕಲ್ಪಿಸಲು ಬಳಸಿ ಗುಣಮಟ್ಟದ ಶಿಕ್ಷಣ ಕೊಡಿಸಬಹುದಲ್ಲವೇ? 250 ಮಕ್ಕಳು ಇದ್ದರೆ ಮಾತ್ರ ಶಾಲೆಗೆ ದೈಹಿಕ ಶಿಕ್ಷಕರನ್ನು ನೇಮಿಸಲಾಗುವುದು ಎಂಬ ನಿಯಮ ಮಾಡಿದರೆ ಸರ್ಕಾರಿ ಶಾಲಾ ಮಕ್ಕಳಲ್ಲಿ ಕ್ರಿಡೆಗಳ ಬಗ್ಗೆ ಆಸಕ್ತಿ ಮೂಡುವುದಾದರೂ ಹೇಗೆ?ಇದು ಉಡುಪಿಯ ವಿದ್ಯಾರ್ಥಿನಿ ವರ್ಷಿತಾ ಕೇಳಿದ ಪ್ರಶ್ನೆ.. 
ಇದರ ಜತೆ ಜತೆಗೆ ಸರ್ಕಾರಿ ಶಾಲೆಗಳಲ್ಲಿ ಮೂಲ ಸೌಕರ್ಯ ಕಲ್ಪಿಸುವುದರ ಜತೆಗೆ ಶಿಕ್ಷಣದ ಗುಣಮಟ್ಟ ಸುಧಾರಣೆಗೆ ಸರ್ಕಾರ ಕ್ರಮ ಕೈಗೊಳ್ಳುತ್ತದೆ.- ಇದು ವರ್ಷಿತಾ ಪ್ರಶ್ನೆಗೆ ಮುಖ್ಯಮಂತ್ರಿ ಸಿದ್ದರಾಮಯ್ಯ ನೀಡಿದ ಉತ್ತರ.. 
ಮಕ್ಕಳ ದಿನಾಚಾರಣೆ ಹಿನ್ನೆಲೆಯಲ್ಲಿ ಮಕ್ಕಳ ಹಕ್ಕುಗಳಿಗಾಗಿ ಶಾಸಕರ ವೇದಿಕೆ, ಮಕ್ಕಳ ಹಕ್ಕುಗಳ ನಿಗಾ ಕೇಂದ್ರ, ರಾಜ್ಯ ಮಕ್ಕಳ ಹಕ್ಕುಗಳ ರಕ್ಷಣಾ ಆಯೋಗ ಹಾಗೂ ಯುನಿಸೆಫ್ ವತಿಯಿಂದ "ರಾಜ್ಯ ಮಟ್ಟದ ಮಕ್ಕಳ ಹಕ್ಕುಗಳ ಸಂಸತ್‌ ಹಾಗೂ ಮುಖ್ಯಮಂತ್ರಿಗಳೊಡನೆ ಮಕ್ಕಳ ಸಂವಾದ' ಎಂಬ ಹೆಸರಲ್ಲಿ ಈ ವೇದಿಕೆಯ ವ್ಯವಸ್ಥೆ ಮಾಡಲಾಗಿತ್ತು.. 
ಸಂವಾದದಲ್ಲಿ ಭಾಗವಹಿಸಿದ್ದ ವಿದ್ಯಾರ್ಥಿ ಪ್ರತಿನಿಧಿಗಳು ಮಕ್ಕಳ ಹಕ್ಕುಗಳು, ಇತ್ತೀಚಿನ ದಿನಗಳಲ್ಲಿ ಮಕ್ಕಳ ಮೇಲೆ ಹೆಚ್ಚುತ್ತಿರುವ ಲೈಂಗಿಕ ಶೋಷಣೆ ಮತ್ತು ಅತ್ಯಾಚಾರ, ಆರ್‌ಟಿಇ ಕಾಯ್ದೆ, ಶಾಲೆಗಳಲ್ಲಿ ಮೂಲ ಸೌಕರ್ಯ ಹೆಚ್ಚಿಸುವುದು, ಗ್ರಾಮೀಣ ಪ್ರದೇಶದ ಶಾಲಾ ಮಕ್ಕಳಿಗೆ ಸಾರಿಗೆ ವ್ಯವಸ್ಥೆ, ಮಕ್ಕಳಿಗಾಗಿ ವಿಶೇಷ ಗ್ರಾಮಸಭೆ, ಮಕ್ಕಳಿಗೆ ಸಿಗಬೇಕಾದ ಶೈಕ್ಷಣಿಕ ಮತ್ತು ಸಾಮಾಜಿಕ ಸೌಲಭ್ಯ, ಬಾಲ ಕಾರ್ಮಿಕ ಪದ್ದತಿ, ಮಾದಕ ವಸ್ತುಗಳ ಮಾರಾಟಕ್ಕೆ ಮಕ್ಕಳ ಬಳಕೆ, ಮೌಡ್ಯ ಹಾಗೂ ಕಂದಾಚಾರಗಳಿಗೆ ಮಕ್ಕಳನ್ನು ಬಲಿ ಕೊಡುವ ಅಮಾನವೀಯ ಕೃತ್ಯಗಳ ಬಗ್ಗೆ ಮುಖ್ಯಮಂತ್ರಿಯವರ ಗಮನ ಸೆಳೆದರು.. 
ಗಣೇಶ್‌ ಕಾರ್ಣಿಕ್‌, ಮಾಜಿ ಶಾಸಕ ನೆ.ಲ ನರೇಂದ್ರಬಾಬು, ಯುನಿಸೆಫ್ ಪ್ರತಿನಿಧಿ ರೂತ್‌ ಲಿಯಾನೊ, ರಾಜ್ಯ ಮಕ್ಕಳ ಹಕ್ಕುಗಳ ರಕ್ಷಣಾ ಆಯೋಗದ ಅಧ್ಯಕ್ಷ ಉಮೇಶ್‌ ಆರಾಧ್ಯ, ಮಕ್ಕಳ ಹಕ್ಕುಗಳ ನಿಗಾ ಕೇಂದ್ರದ ಸಂಚಾಲಕ ವಾಸುದೇವ ಶರ್ಮಾ ಮತ್ತಿತರರು ಈ ಸಂದರ್ಭದಲ್ಲಿ ಉಪಸ್ಥಿತರಿದ್ದರು.. 
ಮಕ್ಕಳೇ ಇಂದಿನ ಪ್ರಜೆಗಳು ಅನ್ನೋದು ಎಲ್ಲಿ?ಯಾದಗಿರಿ ಜಿಲ್ಲೆಯ ಮಹಿಪಾಲರೆಡ್ಡಿ ಎಂಬ ವಿದ್ಯಾರ್ಥಿ, "ಇಂದಿನ ಮಕ್ಕಳೇ ಮುಂದಿನ ಪ್ರಜೆಗಳು' ಎಂದು ಹೇಳಿದಾಗ ಮಧ್ಯೆ ಪ್ರವೇಶಿಸಿದ ಮುಖ್ಯಮಂತ್ರಿ ಸಿದ್ದರಾಮಯ್ಯ, ಇಂದಿನ ಮಕ್ಕಳು ಮುಂದಿನ ಪ್ರಜೆಗಳಲ್ಲ, ಇಂದಿನ ಪ್ರಜೆಗಳು ಎಂದರು.ತಕ್ಷಣ ಪ್ರತಿಕ್ರಿಯಿಸಿದ ವಿದ್ಯಾರ್ಥಿ "ಇಂದಿನ ಮಕ್ಕಳೇ ಇಂದಿನ ಪ್ರಜೆಗಳು' ಎಂದು ನೀವು ಹೇಳುತ್ತೀರಿ. 
