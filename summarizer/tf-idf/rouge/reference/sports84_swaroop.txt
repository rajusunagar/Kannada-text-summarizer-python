ತೃತೀಯ ಶ್ರೇಯಾಂಕಿತ ಹಾಗೂ 14 ಗ್ರ್ಯಾನ್‌ಸ್ಲಾಮ್‌ ಸಿಂಗಲ್ಸ್‌ ವಿಜೇತ ರಫೆಲ್‌ ನಡಾಲ್‌ ಆಸ್ಟ್ರೇಲಿಯನ್‌ ಓಪನ್‌ನ ಕ್ವಾರ್ಟರ್‌ ಫೈನಲ್‌ನಲ್ಲಿ ಸೋತು ಕೂಟದಿಂದ ಹೊರಬಿದ್ದಿದ್ದಾರೆ.ನಡಾಲ್‌ ಅವರನ್ನು 7ನೇ ಶ್ರೇಯಾಂಕದ ಥಾಮಸ್‌ ಬೆರ್ಡಿಶ್‌6-2, 6-0, 7-6 ನೇರ ಸೆಟ್‌ಗಳಿಂದ ಪರಾಭವಗೊಳಿಸಿದರು.2014ರ ಉತ್ತರಾರ್ಧದಲ್ಲಿ ಉಂಟಾದ ಗಾಯ ಹಾಗೂ ಅಸ್ವಾಸ್ಥ್ಯದಿಂದಾಗಿ ತಾನು ದೈಹಿಕ ಕ್ಷಮತೆಯ ಕೊರತೆ ಹೊಂದಿದ್ದು ಮೆಲ್ಬರ್ನ್ ಪಾರ್ಕ್‌ನಲ್ಲಿ ಕೆಲ ಸುತ್ತುಗಳಿಂದಾಚೆ ಹೋಗುವ ಸಾಧ್ಯತೆ ಇಲ್ಲವೆಂದು ಪಂದ್ಯಾವಳಿಯ ಆರಂಭಕ್ಕೆ ಮುನ್ನವೇ ನಡಾಲ್‌ ಹೇಳಿದ್ದರು.ಮರ್ರೆ ಸೆಮಿಫೈನಲ್‌ ಪ್ರವೇಶ.ಬ್ರಿಟನ್‌ನ ಆ್ಯಂಡಿ ಮರ್ರೆ ಮಂಗಳವಾರ ರಾತ್ರಿಯ ಕ್ವಾರ್ಟರ್‌ ಫೈನಲ್‌ ಪಂದ್ಯದಲ್ಲಿ ಸ್ಥಳೀಯ ಆಟಗಾರ ನಿಕ್‌ ಕಿರ್ಗಿಯೋಸ್‌ ಅವರನ್ನು 6-3, 7-6, 6-3 ಅಂತರದಿಂದ ಸೋಲಿಸಿ ಸೆಮಿಫೈನಲ್‌ಗೆ ಪ್ರವೇಶಿಸಿದರು.ಕಿರ್ಗಿಯೋಸ್‌ ಅವರು ರವಿವಾರ ನಾಲ್ಕನೆ ಸುತ್ತಿನ ಪಂದ್ಯದಲ್ಲಿ ಇಟಲಿಯ ಆ್ಯಂಡಿಯಾಸ್‌ ಸೆಪ್ಪಿ ಎದುರು ಎರಡು ಸೆಟ್‌ ಹಿನ್ನಡೆಯಿಂದ ಮೇಲೆದ್ದು ಬಂದು ಪಂದ್ಯವನ್ನು ಗೆದ್ದಿದ್ದರು.ಸೆಪ್ಪಿ ಅವರು ರೋಜರ್‌ ಫೆಡರರ್‌ ಅವರನ್ನು ಸೋಲಿಸಿ ನಾಲ್ಕನೆ ಸುತ್ತಿಗೆ ಪ್ರವೇಶಿಸಿದ್ದರು.