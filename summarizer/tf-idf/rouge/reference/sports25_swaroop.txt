ಮೀರ್ಪುರ: ಬೌಲರ್‌ಗಳ ಅಖಾಡದಲ್ಲಿ, ಬೆಂಕಿಯುಗುಳುತ್ತಿದ್ದ ಎಸೆತಗಳ ಸಮ್ಮುಖದಲ್ಲಿ, ಬ್ಯಾಟ್ಸ್‌ಮನ್‌ಗಳನ್ನು ಅಗ್ನಿಪರೀಕ್ಷೆಗೊಡ್ಡಿದ ಶನಿವಾರದ "ಹೈ ವೋಲ್ಟೆಜ್‌' ಏಷ್ಯಾ ಕಪ್‌ ಪಂದ್ಯದಲ್ಲಿ ಭಾರತ ತನ್ನ ಸಾಂಪ್ರದಾಯಕ ಎದುರಾಳಿ&nbsp;ಪಾಕಿಸ್ತಾನವನ್ನು 5 ವಿಕೆಟ್‌ಗಳಿಂದ ಉರುಳಿಸಿದೆ."ಶೇರ್‌ ಎ ಬಾಂಗ್ಲಾ' ಸ್ಟೇಡಿಯಂನಲ್ಲಿ ಇತ್ತಂಡಗಳ ಎಂದಿನ ಜೋಶ್‌ನಲ್ಲೇ ಈ ಪಂದ್ಯ ಸಾಗಿತಾದರೂ ಅಲ್ಪ ಮೊತ್ತದ ಹಣಾಹಣಿಯಾಗಿ ಮಾರ್ಪಟ್ಟು ಬೇರೊಂದು ರೀತಿಯ ಕೌತುಕ ಲೋಕವನ್ನು ತೆರೆದಿರಿಸಿತು.ಆದರೆ ನಿಷೇಧ ಶಿಕ್ಷೆ ಮುಗಿಸಿ ಬಂದ ಮೊಹಮ್ಮದ್‌ ಅಮೀರ್‌ ಮೊದಲ ಓವರಿನಲ್ಲೇ 2 ವಿಕೆಟ್‌ ಉಡಾಯಿಸಿದಾಗ ಭಾರತಕ್ಕೆ&nbsp;ಈ ಸಣ್ಣ ಮೊತ್ತವೂ ಪರ್ವತದಂತೆ ಗೋಚರಿಸಿದ್ದು ಸುಳ್ಳಲ್ಲ!&nbsp;.ಮೊದಲ ಓವರಿನಲ್ಲಿ ರೋಹಿತ್‌ ಮತ್ತು ರಹಾನೆ ಅವರನ್ನು ಲೆಗ್‌ ಬಿಫೋರ್‌ ಬಲಗೆ ಬೀಳಿಸಿದ ಅಮೀರ್‌, ತಮ್ಮ ಮುಂದಿನ ಓವರಿನಲ್ಲೇ ರೈನಾಗೆ ಪೆವಿಲಿಯನ್‌ ಹಾದಿ ತೋರಿಸಿದರು.2.4 ಓವರ್‌ ಗಳಲ್ಲಿ ಬರೀ 8 ರನ್ನಿಗೆ 3 ವಿಕೆಟ್‌ ಕಳಚಿ ಹೋದಾಗ ಭಾರತದ ಹಾದಿ ಸುಲಭವಲ್ಲ ಎಂಬುದು ಸ್ಪಷ್ಟವಾಗತೊಡಗಿತು.ಆದರೆ 4ನೇ ವಿಕೆಟಿಗೆ ಜತೆಗೂಡಿದ ವಿರಾಟ್‌ ಕೊಹ್ಲಿ ಮತ್ತು ಯುವರಾಜ್‌ಸಿಂಗ್‌ ಪಾಕ್‌ ದಾಳಿಗೆ ಸಡ್ಡು ಹೊಡೆದು ನಿಂತರು;ಜವಾಬ್ದಾರಿಯುತ ಆಟವಾಡಿ ಭಾರತದ ಮೇಲಿದ್ದ ಆತಂಕದ ಕಾರ್ಮೋಡವನ್ನು ಚದುರಿಸಿದರು.