ಹೊಸದಿಲ್ಲಿ : ಪ್ರಮುಖ ಬಾಲಿವುಡ್‌ ತಾರೆಯರು ಮತ್ತು ಉನ್ನತ ರಾಜಕೀಯ ನಾಯಕರ ಸಹಿತ 500ಕ್ಕೂ ಅಧಿಕ ಭಾರತೀಯರ ಕಪ್ಪು ಹಣ ರಹಸ್ಯ ಸಂಪತ್ತನ್ನು ಅನಾವರಣಗೊಳಿಸಿರುವ ಪಾನಾಮಾ ಪೇಪರ್ ನ ಕುಪ್ರಸಿದ್ಧ ಪಟ್ಟಿಯಲ್ಲಿ ತನ್ನ ಹೆಸರನ್ನು ದುರುಪಯೋಗಿಸಲಾಗಿದೆ ಎಂದು ಸ್ಪಷ್ಟನೆ ನೀಡಿರುವ ಬಾಲಿವುಡ್‌ ಬಿಗ್‌ ಬಿ ಅಮಿತಾಭ್‌ ಬಚ್ಚನ್‌, ಪನಾಮಾ ಪೇಪರ್ ಜತೆಗಿನ ತನ್ನ ನಂಟನ್ನು ಸಾರಾಸಗಟು ಅಲ್ಲಗಳೆದಿದ್ದಾರೆ.ಇದರ ಜತೆ ಜತೆಗೆ ಪ್ರಪಂಚದ ಅನೇಕ ದೇಶಗಳ ಅಧ್ಯಕ್ಷರು, ಪ್ರಧಾನಿಗಳ ಸಹಿತ ನೂರಾರು ವಿಶ್ವ ನಾಯಕರು ಕೂಡ ಇದೇ ರೀತಿಯ "ವ್ಯವಹಾರ'ನಡೆಸಿರುವುದು "ಪನಾಮಾ ಪೇಪರ್ಸ್‌' ಹೆಸರಿನ ರಹಸ್ಯ ಕಡತಗಳ ಸೋರಿಕೆಯಿಂದ ಬಟಾಬಯಲಾಗಿತ್ತು.ಭಾರತದ ಪೈಕಿ ನಟರಾದ ಅಮಿತಾಭ್‌ ಬಚ್ಚನ್‌, ಸೊಸೆ ಐಶ್ವರ್ಯಾ ರೈ, ಕರ್ನಾಟಕದ ಸಚಿವ ಶಾಮನೂರು ಶಿವಶಂಕರಪ್ಪ ಅವರ ಅಳಿಯ ರಾಜೇಂದ್ರ ಪಾಟೀಲ, ಹಲವು ರಾಜಕಾರಣಿ ಗಳು, ಉದ್ಯಮಿಗಳು ವಿದೇಶಿ ತೆರಿಗೆ ಆಶ್ರಯಧಾಮಗಳಲ್ಲಿ ರಹಸ್ಯ ಹಣಕಾಸು ವಹಿವಾಟು, ವ್ಯಾಪಾರ-ವಹಿವಾಟು ನಡೆಸಿರುವುದು ಇದರಿಂದ ಬಯಲಾಗಿತ್ತು.ಅದರನ್ವಯ ತನಿಖೆಗಾಗಿ ಭಾರತ ಸರಕಾರ ಬಹುಸಂಸ್ಥೆಗಳ ತನಿಖಾ ತಂಡವನ್ನು ರಚಿಸಿದೆ.