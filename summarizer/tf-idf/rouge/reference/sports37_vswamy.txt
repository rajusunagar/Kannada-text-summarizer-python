ಬ್ರಿಸ್ಬೇನ್‌: ನಾಯಕತ್ವದ ಮೊದಲ ಮೆಟ್ಟಿಲಲ್ಲಿ ನಿಂತಿರುವ ಸ್ಟೀವನ್‌ ಸ್ಮಿತ್‌ ಅವರ ಅತ್ಯಾಕರ್ಷಕ ಶತಕ ಹಾಗೂ ನಾಲ್ವರು ಬೌಲರ್‌ಗಳು ಸೇರಿ ಸಲ್ಲಿಸಿದ 195 ರನ್ನುಗಳ ಬಂಪರ್‌ ಕೊಡುಗೆಯಿಂದ ಬ್ರಿಸ್ಬೇನ್‌ ಟೆಸ್ಟ್‌ ಪಂದ್ಯದಲ್ಲಿ ಆಸ್ಟ್ರೇಲಿಯಾ ತನ್ನ ಹಿಡಿತವನ್ನು ಬಿಗಿಗೊಳಿಸಿದೆ.ಈಗಾಗಲೇ ಸರಣಿ ಹಿನ್ನಡೆ ಕಂಡಿರುವ ಪ್ರವಾಸಿ ಭಾರತದ ಮೇಲೆ ಒತ್ತಡ ಹೆಚ್ಚತೊಡಗಿದೆ.ಭಾರತದ 408ಕ್ಕೆ ಜವಾಬಾಗಿ ದ್ವಿತೀಯ ದಿನ 4ಕ್ಕೆ 221 ರನ್‌ ಗಳಿಸಿದ್ದ ಕಾಂಗರೂ ಪಡೆ, ನಾಯಕ ಸ್ಮಿತ್‌ ಹಾಗೂ ಬಾಲಂಗೋಚಿಗಳ ತೋರಿದ ದಿಟ್ಟ ಬ್ಯಾಟಿಂಗ್‌ ಪ್ರದರ್ಶನದಿಂದ 505ರ ತನಕ ಓಟ ಬೆಳೆಸಿತು.97 ರನ್‌ ಮುನ್ನಡೆ ಸಂಪಾದಿಸುವಲ್ಲಿ ಯಶಸ್ವಿಯಾಯಿತು.ದ್ವಿತೀಯ ಇನಿಂಗ್ಸ್‌ ಆರಂಭಿಸಿರುವ ಧೋನಿ ಪಡೆ, ಫಾರ್ಮ್ನಲ್ಲಿರುವ ಆರಂಭಿಕ ಮುರಳಿ ವಿಜಯ್‌ (27) ಅವರ ವಿಕೆಟ್‌ ಕಳೆದುಕೊಂಡು 71 ರನ್‌ ಮಾಡಿ ದಿನದಾಟ ಮುಗಿಸಿದೆ.ಭಾರತವಿನ್ನೂ 26 ರನ್ನುಗಳ ಹಿನ್ನಡೆಯಲ್ಲಿದ್ದು, ಬ್ಯಾಟಿಂಗ್‌ ಬಲದಿಂದಲೇ ಒತ್ತಡವನ್ನು ನಿವಾರಿಸಿಕೊಳ್ಳುತ್ತ ಸಾಗಬೇಕಿದೆ.ಧವನ್‌ 26, ಪೂಜಾರ 15 ರನ್‌ ಗಳಿಸಿ ಹೋರಾಟ ಜಾರಿಯಲ್ಲಿರಿಸಿದ್ದಾರೆ.4ನೇ ದಿನವಾದ ಶನಿವಾರವಿಡೀ ಕ್ರೀಸ್‌ ಆಕ್ರಮಿಸಿಕೊಂಡು, ಕೈಯಲ್ಲಿ ಕೆಲವು ವಿಕೆಟ್‌ ಉಳಿಸಿಕೊಂಡು ಗಮನಾರ್ಹ ಮುನ್ನಡೆಯೊಂದಿಗೆ ಹೋರಾಟ ಸಂಘಟಿಸಬೇಕಾದುದು ಅನಿವಾರ್ಯ.