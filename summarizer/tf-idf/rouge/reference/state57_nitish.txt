ಬೆಂಗಳೂರು: ಗಜಪ್ರಸವದಂತಾಗಿದ್ದ ಜೆಡಿಎಸ್‌ ಕೋರ್‌ ಕಮಿಟಿ ಕೊನೆಗೂ ರಚನೆಯಾಗಿದ್ದು, ಪಕ್ಷದ ರಾಷ್ಟ್ರೀಯ ಅಧ್ಯಕ್ಷ ಹಾಗೂ ಮಾಜಿ ಪ್ರಧಾನಿ ಎಚ್‌.ಡಿ.ದೇವೇಗೌಡರ ಕುಟುಂಬದ ವಿರುದ್ಧ ಬಹಿರಂಗವಾಗಿ ಮಾತನಾಡಿದ್ದ ಮಾಜಿ ಸಚಿವರಾದ ಚಲುವರಾಯಸ್ವಾಮಿ, ಜಮೀರ್‌ ಅಹಮದ್‌, ಇಕ್ಬಾಲ್‌ ಅನ್ಸಾರಿ ಹಾಗೂ ಅಬ್ದುಲ್‌ ಅಜೀಂ ಅವರಿಗೆ ಸ್ಥಾನ ಸಿಕ್ಕಿಲ್ಲ.ಮಾಜಿ ಸಚಿವರಾದ ಬಸವರಾಜ ಹೊರಟ್ಟಿ, ಬಂಡೆಪ್ಪಕಾಶಂಪುರ್‌, ಎಚ್‌.ಕೆ.ಕುಮಾರಸ್ವಾಮಿ, ಸಂಸದ ಸಿ.ಎಸ್‌.ಪುಟ್ಟರಾಜು, ವೆಂಕಟರಾವ್‌ ನಾಡಗೌಡ, ವೆಂಕಟಶಿವಾರೆಡ್ಡಿ, ಬಿಬಿಎಂಪಿ ಮಾಜಿ ಆಯುಕ್ತ ಡಾಸುಬ್ರಹ್ಮಣ್ಯ, ಶಾಸಕರಾದ ಮಧು ಬಂಗಾರಪ್ಪ, ಚಿಕ್ಕಮಾದು, ವಿಧಾನಪರಿಷತ್‌ ಸದಸ್ಯ ಅಪ್ಸರ್‌ ಆಗಾ, ಮುಖಂಡ ಸಿರಿವಂತ ಪಾಟೀಲ್‌ ಕೋರ್‌ ಕಮಿಟಿಯಲ್ಲಿ ಸ್ಥಾನ ಪಡೆದಿದ್ದಾರೆ..ಆಶ್ಚರ್ಯ ಎಂದರೆ, ಚಲುವರಾಯಸ್ವಾಮಿ ಅವರಿಗೆ ಸ್ಥಾನ ತಪ್ಪಿಸಿ ಮಂಡ್ಯ ಸಂಸದ ಸಿ.ಎಸ್‌.ಪುಟ್ಟರಾಜುಗೆ, ಅದೇ ರೀತಿ ಜಮೀರ್‌ ಅಹಮದ್‌ ಬದಲಿಗೆ ರಾಮನಗರದ ಅಪ್ಸರ್‌ ಆಗಾ ಅವರಿಗೆ ಮಣೆ ಹಾಕಲಾಗಿದೆ.ಜೆಡಿಎಲ್‌ಪಿ ಸಭೆಯಲ್ಲಿ ಕೋರ್‌ ಕಮಿಟಿ ರಚನೆ ಪ್ರಸ್ತಾಪ ಮಾಡಿದ ಜಿ.ಟಿ.ದೇವೇಗೌಡ ಹಾಗೂ ದೇವೇಗೌಡರ "ಮಾನಸಪುತ್ರ' ವೈ.ಎಸ್‌.ವಿ.ದತ್ತ, ಹಿರಿಯ ನಾಯಕರಾದ ಎಂ.ಸಿ.ನಾಣಯ್ಯ, ಕೆ.ಶ್ರೀನಿವಾಸಗೌಡ, ಸತ್ಯನಾರಾಯಣ ಅವರಿಗೆ ಕೋರ್‌ ಕಮಿಟಿಯಲ್ಲಿ ಅವಕಾಶ ನೀಡಿಲ್ಲ.