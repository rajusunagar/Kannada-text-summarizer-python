ಬೆಂಗಳೂರು: ಆಡಳಿತಕ್ಕೆ ಅನುಕೂಲವಾಗುವ ನಿಟ್ಟಿನಲ್ಲಿ ಮತ್ತು ಜನಸಂಖ್ಯೆ ಆಧಾರದ ಮೇಲೆ ರಾಜ್ಯದಲ್ಲಿ ಹೊಸದಾಗಿ 439 ಗ್ರಾಮ ಪಂಚಾಯ್ತಿಗಳನ್ನು ರಚಿಸುವಂತೆ ಗ್ರಾಮ ಪಂಚಾಯ್ತಿ ಪುನರ್‌ವಿಂಗಡಣಾ ಸಮಿತಿ ರಾಜ್ಯ ಸರ್ಕಾರಕ್ಕೆ ಶಿಫಾರಸು ಮಾಡಿದೆ. 
ಭೌಗೋಳಿಕ ವಿಚಾರಕ್ಕೆ ಸಂಬಂಧಿಸಿದಂತೆ ಕೆಲವು ವಿಶೇಷ ಪ್ರಕರಣಗಳಲ್ಲಿ ಮಲೆನಾಡು ಪ್ರದೇಶಗಳಲ್ಲಿ 2500ಕ್ಕಿಂತ ಮತ್ತು ಬಯಲುಸೀಮೆ ಭಾಗಗಳಲ್ಲಿ 5 ಸಾವಿರಕ್ಕಿಂತ ಕಡಿಮೆ ಜನಸಂಖ್ಯೆ ಇದ್ದರೂ ಹೊಸ ಗ್ರಾಮ ಪಂಚಾಯ್ತಿಗಳನ್ನು ರೂಪಿಸಬೇಕು ಎಂದು ಹೇಳಿರುವ ಸಮಿತಿ, ಈ ಎಲ್ಲಾ ಅಂಶಗಳನ್ನು ಪರಿಗಣಿಸಿ 439 ಗ್ರಾಮ ಪಂಚಾಯ್ತಿಗಳ ರಚನೆಗೆ ಶಿಫಾರಸು ಮಾಡಿದೆ.. 
ಗ್ರಾ.ಪಂ.ಗಳ ಸಂಖ್ಯೆ 6068ಕ್ಕೆ ಏರಿಕೆ:ಪ್ರಸ್ತುತ ರಾಜ್ಯದಲ್ಲಿ 5629 ಗ್ರಾಮ ಪಂಚಾಯ್ತಿಗಳಿದ್ದು, ಸಮಿತಿಯ ಶಿಫಾರಸಿನಂತೆ ಸರ್ಕಾರ ಹೊಸದಾಗಿ 439 ಗ್ರಾಮ ಪಂಚಾಯ್ತಿಗಳನ್ನು ರಚಿಸಿದರೆ ಈ ಸಂಖ್ಯೆ 6068ಕ್ಕೆ ಏರಲಿದೆ. 
ಪ್ರಮುಖ ಶಿಫಾರಸುಗಳು* 15 ಸಾವಿರಕ್ಕಿಂತ ಹೆಚ್ಚು ಜನಸಂಖ್ಯೆ ಇರುವ ಗ್ರಾಮಗಳನ್ನು ನಗರ ಸ್ಥಳೀಯ ಸಂಸ್ಥೆಗಳಾಗಿ ಪರಿಗಣಿಸಬೇಕು.* ಗ್ರಾಮ ಪಂಚಾಯ್ತಿ ಅಧ್ಯಕ್ಷರನ್ನು ನೇರವಾಗಿ ಜನರಿಂದಲೇ ಆಯ್ಕೆ ಮಾಡಬೇಕು.*ಗ್ರಾಮಸಭೆ ನಡೆಸುವುದು ಪಂಚಾಯ್ತಿಗೆ ಕಡ್ಡಾಯ ಮತ್ತು ಅದರಲ್ಲಿ ಭಾಗವಹಿಸುವುದು ಗ್ರಾಮಿಕನಿಗೆ ಕಡ್ಡಾಯವಾಗಬೇಕು.*ಪ್ರತಿ ಗ್ರಾಮ ಪಂಚಾಯ್ತಿಗೊಬ್ಬ ಪಂಚಾಯ್ತಿ ಅಭಿವೃದ್ಧಿ ಅಧಿಕಾರಿ ನೇಮಿಸಬೇಕು.* ಪ್ರತಿ 5 ಗ್ರಾಮ ಪಂಚಾಯ್ತಿಗೆ ಒಬ್ಬರಂತೆ ಲೆಕ್ಕ ತಪಾಸಣೆಗಾರರನ್ನು ನೇಮಕ ಮಾಡಬೇಕು.* ಕನಿಷ್ಠ 2 ಗ್ರಾಮ ಪಂಚಾಯ್ತಿಗೆ ಒಬ್ಬ ಇಂಜಿನಿಯರ್‌ ಇರಬೇಕು.- ಜನಸಂಖ್ಯೆಗೆ ಅನುಗುಣವಾಗಿ 20 ವರ್ಷಕ್ಕೊಮ್ಮೆ ಗ್ರಾಮ ಪಂಚಾಯ್ತಿಗಳನ್ನು ಪುನರ್‌ವಿಂಗಡಿಸಬೇಕು.. 
