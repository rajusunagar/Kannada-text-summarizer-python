ಬೆಂಗಳೂರು: ನಾನು ಭೂ ಒತ್ತುವರಿ ಮಾಡಿಕೊಂಡಿದ್ದೇನೆ ಎಂದು ತಹಸೀಲ್ದಾರ್‌ ಅವರು ಲೋಕಾಯುಕ್ತರಿಗೆ ವರದಿ ನೀಡಿಲ್ಲ ಎಂದು ಸಚಿವ ದಿನೇಶ್‌ ಗುಂಡೂರಾವ್‌ ಸ್ಪಷ್ಟನೆ ನೀಡಿದ್ದಾರೆ.ಲೋಕಾಯುಕ್ತರಿಗೆ ಬೆಂಗಳೂರು ಉತ್ತರ (ಅಪರ) ತಾಲೂಕು ತಹಸೀಲ್ದಾರ್‌ ನೀಡಿರುವುದು ಬರೀ ವಿವರಣೆಯಷ್ಟೆ. 
ಪತ್ರಿಕಾಗೋಷ್ಠಿಯಲ್ಲಿ ಶನಿವಾರ ಮಾತನಾಡಿದ ಅವರು, "ಭೂ ಒತ್ತುವರಿ ಮಾಡಲಾಗಿದೆ ಎಂದು ಆರೋಪಿಸಿ ಲೋಕಾಯುಕ್ತಕ್ಕೆ ಸಲ್ಲಿಕೆಯಾದ ದೂರಿನ ಹಿನ್ನೆಲೆಯಲ್ಲಿ ಪ್ರಕರಣದ ಮಾಹಿತಿ ನೀಡುವಂತೆ ತಹಸೀಲ್ದಾರ್‌ಗೆ ಲೋಕಾಯುಕ್ತರು ನೋಟಿಸ್‌ ಜಾರಿ ಮಾಡಿದ್ದರು.. 
ಅದರಂತೆ, ಲೋಕಾಯುಕ್ತರ ನೋಟಿಸ್‌ಗೆ ಉತ್ತರಿಸಿರುವ ತಹಸೀಲ್ದಾರ್‌ ಅವರು ಆರ್‌.ಗುಂಡೂರಾವ್‌ ಅವರ ಸಮಾಧಿ ಇರುವ ಸ್ಥಳ ಒತ್ತುವರಿ ಪ್ರದೇಶ ಎಂದು ಎ.ಟಿ.ರಾಮಸ್ವಾಮಿ ವರದಿ ಉಲ್ಲೇಖೀಸಿದೆ. 
3 ಹಾಗೂ 13ರಲ್ಲಿ ಇರುವ ಒತ್ತುವರಿ ಯಾವ ವರ್ಷದಲ್ಲಿ ಆಗಿದೆ ಎಂದು ಕರಾರುವಾಕ್ಕಾಗಿ ಹೇಳಲು ಈ ಹಂತದಲ್ಲಿ ಸಾಧ್ಯವಾಗುವುದಿಲ್ಲ ಎಂದು ಹೇಳಿದ್ದಾರೆ' ಎಂದು ತಿಳಿಸಿದರು.. 
"ಸರ್ಕಾರಿ ಜಮೀನು ಅತಿಕ್ರಮಣಕ್ಕೆ ಸಂಬಂಧಿಸಿದ ಎ.ಟಿ ರಾಮಸ್ವಾಮಿ ವರದಿ ಸಂವಿಧಾನವೂ ಅಲ್ಲ, ಬೈಬಲ್‌ ಅಥವಾ ಕುರಾನ್‌ ಕೂಡ ಅಲ್ಲ' ಎಂದು ಆಹಾರ ಮತ್ತು ನಾಗರಿಕ ಸರಬರಾಜು ಸಚಿವ ದಿನೇಶ ಗುಂಡೂರಾವ್‌ ವಾಗ್ಧಾಳಿ ನಡೆಸಿದ್ದಾರೆ. 
ಬೆಂಗಳೂರು ಉತ್ತರ ತಾಲೂಕು ಜಾಲ ಹೋಬಳಿಯ ನವರತ್ನ ಅಗ್ರಹಾರ ಗ್ರಾಮದ ಸರ್ವೆ ನಂ.3 ಮತ್ತು 13ರಲ್ಲಿ ನಮ್ಮ ಕುಟುಂಬದ ಸ್ವಾಧೀನದಲ್ಲಿದ್ದ ಅಂದಾಜು 56 ಎಕರೆ ಜಮೀನು ಗೋಮಾಳಕ್ಕೆ ಸೇರಿದ ಸರ್ಕಾರ ಜಮೀನು ಅಂತ 2006ರ ಎ.ಟಿ.ರಾಮಸ್ವಾಮಿ ವರದಿಯಲ್ಲಿ ಹೇಳಲಾಗಿತ್ತು. 
