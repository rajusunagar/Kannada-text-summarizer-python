ಬೆಂಗಳೂರು: ಗಜಪ್ರಸವದಂತಾಗಿದ್ದ ಜೆಡಿಎಸ್‌ ಕೋರ್‌ ಕಮಿಟಿ ಕೊನೆಗೂ ರಚನೆಯಾಗಿದ್ದು, ಪಕ್ಷದ ರಾಷ್ಟ್ರೀಯ ಅಧ್ಯಕ್ಷ ಹಾಗೂ ಮಾಜಿ ಪ್ರಧಾನಿ ಎಚ್‌.ಡಿ.ದೇವೇಗೌಡರ ಕುಟುಂಬದ ವಿರುದ್ಧ ಬಹಿರಂಗವಾಗಿ ಮಾತನಾಡಿದ್ದ ಮಾಜಿ ಸಚಿವರಾದ ಚಲುವರಾಯಸ್ವಾಮಿ, ಜಮೀರ್‌ ಅಹಮದ್‌, ಇಕ್ಬಾಲ್‌ ಅನ್ಸಾರಿ ಹಾಗೂ ಅಬ್ದುಲ್‌ ಅಜೀಂ ಅವರಿಗೆ ಸ್ಥಾನ ಸಿಕ್ಕಿಲ್ಲ. 
ಜೆಡಿಎಲ್‌ಪಿ ಸಭೆಯಲ್ಲಿ ಕೋರ್‌ ಕಮಿಟಿ ರಚನೆ ಪ್ರಸ್ತಾಪ ಮಾಡಿದ ಜಿ.ಟಿ.ದೇವೇಗೌಡ ಹಾಗೂ ದೇವೇಗೌಡರ "ಮಾನಸಪುತ್ರ' ವೈ.ಎಸ್‌.ವಿ.ದತ್ತ, ಹಿರಿಯ ನಾಯಕರಾದ ಎಂ.ಸಿ.ನಾಣಯ್ಯ, ಕೆ.ಶ್ರೀನಿವಾಸಗೌಡ, ಸತ್ಯನಾರಾಯಣ ಅವರಿಗೆ ಕೋರ್‌ ಕಮಿಟಿಯಲ್ಲಿ ಅವಕಾಶ ನೀಡಿಲ್ಲ. 
ಒಟ್ಟಾರೆ, ಪಕ್ಷದ ನಾಯಕ ಹಾಗೂ ಮಾಜಿ ಮುಖ್ಯಮಂತ್ರಿ ಕುಮಾರಸ್ವಾಮಿ ಅವರು ರಕ್ಷಣಾತ್ಮಕ ನಡೆ ಅನುಸರಿಸಿದ್ದು, ತಮ್ಮ ಮಾತು ಮೀರದವರನ್ನು ಪ್ರಮುಖ ನಿರ್ಣಯ ಕೈಗೊಳ್ಳುವ ಅಧಿಕಾರ ಇರುವ ಕೋರ್‌ ಕಮಿಟಿಗೆ ನೇಮಿಸಿ ನಾಯಕತ್ವ ಹಾದಿ ಸುಗಮಗೊಳಿಸಿಕೊಂಡಿದ್ದಾರೆ. 
ಪಕ್ಷ ಹಂಗಾಮಿ ಅಧ್ಯಕ್ಷ ಎಂ.ಎಸ್‌.ನಾರಾಯಣರಾವ್‌ ಗುರುವಾರ ಹನ್ನೊಂದು ಮಂದಿ ಕೋರ್‌ ಕಮಿಟಿ ಸದಸ್ಯರ ಪಟ್ಟಿ ಬಿಡುಗಡೆ ಮಾಡಿದ್ದು ಜಾತಿವಾರು ಲೆಕ್ಕಾಚಾರದ ಮೇಲೆ ಇಬ್ಬರು ಲಿಂಗಾಯಿತ ಹಾಗೂ ಇಬ್ಬರು ಒಕ್ಕಲಿಗ ಮತ್ತು ಕುರುಬ, ಮರಾಠಿ, ಪರಿಶಿಷ್ಟ ಜಾತಿ, ಪಂಗಡ, ಮುಸ್ಲಿಂ, ಬ್ರಾಹ್ಮಣ, ಈಡಿಗ ಸಮುದಾಯಕ್ಕೆ ತಲಾ ಒಂದು ಸ್ಥಾನ ನೀಡಲಾಗಿದೆ.. 
ಹೀಗಾಗಿ ಕೋರ್‌ ಕಮಿಟಿ ಕೇವಲ ಹೆಸರಿಗೆ ಮಾತ್ರ ಅಸ್ತಿತ್ವದಲ್ಲಿದ್ದು, ಪಕ್ಷಕ್ಕೆ ಸಂಬಂಧಿಸಿದ ಪ್ರಮುಖ ತೀರ್ಮಾನಗಳು ಎಂದಿನಂತೆ ದೇವೇಗೌಡರ ಕುಟುಂಬದಿಂದಲೇ ಹೊರಬೀಳುತ್ತವೆ ಎಂಬ ಅನುಮಾನ ಪಕ್ಷದ ಪಾಳೆಯದಿಂದ ಹೊರಬಿದ್ದಿದೆ.. 
