ಬೆಂಗಳೂರು: ದ್ವಿತೀಯ ಪಿಯುಸಿ ರಾಸಾಯನ ಶಾಸ್ತ್ರ ಪ್ರಶ್ನೆ ಪತ್ರಿಕೆ ಸೋರಿಕೆ ಪ್ರಕರಣದ ಮತ್ತಷ್ಟು ಆಳಕ್ಕೆ ಇಳಿದಿರುವ ರಾಜ್ಯ ಅಪರಾಧ ತನಿಖಾ ದಳ (ಸಿಐಡಿ) ಮಂಗಳವಾರ ಮತ್ತಿಬ್ಬರು ದೈಹಿಕ ಶಿಕ್ಷಣ ಶಿಕ್ಷಕರನ್ನು ಬಂಧಿಸಿದೆ.ಮಲ್ಲೇಶ್ವರ ನಿವಾಸಿ ಎಚ್‌.ಕೆ.ಅನಿಲ್‌ಕುಮಾರ್‌ ಹಾಗೂ ಮತ್ತಿಕೆರೆಯ ಸತೀಶ್‌ ಬಂಧಿತರು.ಇಬ್ಬರೂ ಎರಡು ದಿನಗಳ ಹಿಂದೆ ಬಂಧಿತನಾದ ವಿಜಯನಗರದ ಕೇಂಬ್ರಿಡ್ಜ್ ಶಾಲೆ ದೈಹಿಕ ಶಿಕ್ಷಣ ಶಿಕ್ಷಕ ಮಂಜುನಾಥ್‌ನ ಸ್ನೇಹಿತರಾಗಿದ್ದು, ಪ್ರಶ್ನೆ ಪತ್ರಿಕೆ ಸೋರಿಕೆ ಕೃತ್ಯದಲ್ಲೂ ಅವರಿಬ್ಬರು ಶಾಮೀಲಾಗಿದ್ದಾರೆ ಎಂದು ಹೇಳಿದರು.ಪ್ರಶ್ನೆ ಪತ್ರಿಕೆ ಸೋರಿಕೆ ಪ್ರಕರಣದ ಪ್ರಮುಖ ಆರೋಪಿಗಳಿಗೆ ಹುಡುಕಾಟ ನಡೆದಿದೆ.ಮಂಗಳವಾರ ಬಂಧನಕ್ಕೊಳಗಾಗಿರುವ ಅನಿಲ್‌, ಸತೀಶ್‌ ಸೇರಿದಂತೆ ಇದುವರೆಗೆ ಬಂಧಿತರಾಗಿರುವ ಓಬಳರಾಜು, ಮಂಜುನಾಥ್‌ ಹಾಗೂ ರುದ್ರಪ್ಪ ಇದೇ ಮೊದಲ ಬಾರಿಗೆ ಪ್ರಶ್ನೆ ಪತ್ರಿಕೆ ಸೋರಿಕೆ ಪ್ರಕರಣದಲ್ಲಿ ತೊಡಗಿಕೊಂಡಿದ್ದಾರೆ.ಹೀಗಾಗಿ ಈಗ ಸೇರಿಸಲಾಗಿರುವ ಐಪಿಸಿ 381ನ್ನು ಆರೋಪ ಪಟ್ಟಿ ಸಲ್ಲಿಸುವ ವೇಳೆ ಕೈಬಿಟ್ಟು ಬೇರೊಂದು ಪ್ರಬಲವಾದ ಸೆಕ್ಷನ್‌ ಅಳವಡಿಸಲು ನಿರ್ಧರಿಸಲಾಗಿದೆ.ಅದಕ್ಕಾಗಿ ಕಾನೂನು ತಜ್ಞರ ಸಲಹೆ ಪಡೆಯಲಾಗುತ್ತಿದೆ ಎಂದು ಅಧಿಕಾರಿಗಳು ಮಾಹಿತಿ ನೀಡಿದ್ದಾರೆ.