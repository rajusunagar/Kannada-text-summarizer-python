ಬೆಂಗಳೂರು: ಕೇವಲ ಹದಿಮೂರು ದಿನಗಳ ಅಂತರದಲ್ಲಿ ಸುರಿದ ಎರಡನೇ ಅತಿ ದೊಡ್ಡ ಮಳೆ ಹಾಗೂ ಅಕ್ಟೋಬರ್‌ ಮಾಸದಲ್ಲಿ ಸುರಿದ ದಶಕದ ದಾಖಲೆ ಮಳೆಯಿಂದಾಗಿ ಬುಧವಾರ ನಗರ ಜನಜೀವನ ಮತ್ತೂಮ್ಮೆ ತತ್ತರಿಸಿದೆ.ಬುಧವಾರ ಸಂಜೆ ಬಿಟ್ಟುಬಿಡದೇ ಸುಮಾರು ಎರಡು ತಾಸು ಸುರಿದ ಬಿರುಮಳೆಗೆ ಇತ್ತೀಚೆಗಷ್ಟೇ ಬಾಲಕಿಯನ್ನು ಬಲಿಪಡೆದ ಬಿಳೇಕಹಳ್ಳಿಯೂ ಸೇರಿದಂತೆ ನಗರದ ಹಲವಾರು ತಗ್ಗುಪ್ರದೇಶಗಳು ಜಲಾವೃತಗೊಂಡು ಆತಂಕ ಸೃಷ್ಟಿಸಿತ್ತು.ವಿವಿಧೆಡೆ ಮರಗಳು ಧರೆಗುರುಳಿ, ಚರಂಡಿ ನೀರು ರಸ್ತೆ ಆವರಿಸಿದ್ದರಿಂದ ವಾಹನಗಳ ಸಂಚಾರ ಅಸ್ತವ್ಯಸ್ತಗೊಂಡಿತು.ಮತ್ತೆ ಅಪಾಯಕ್ಕೆ ಆಹ್ವಾನ?ಚರಂಡಿಗೆ ಬಿದ್ದ ಬಾಲಕಿ ಗೀತಾಲಕ್ಷ್ಮೀಯ ಹುಡುಕಾಟ ನಡೆಸಲು ಬಿಳೇಕಹಳ್ಳಿಯಲ್ಲಿ ತೆಗೆದಿದ್ದ ಚರಂಡಿ ಮೇಲಿನ ಕಲ್ಲುಗಳನ್ನು ಬಿಬಿಎಂಪಿ ಸಮರ್ಪಕವಾಗಿ ಮುಚ್ಚದ ಕಾರಣ ಸ್ಥಳದಲ್ಲಿ ಮತ್ತೆ ಅಪಾಯಕ್ಕೆ ಆಹ್ವಾನ ನೀಡಿದಂತಿತ್ತು.ಮತ್ತೆ ಮಳೆ ಆರ್ಭಟ ಶುರುವಾಗಿದ್ದರಿಂದ ಸ್ಥಳೀಯರು ಭಯದಲ್ಲಿ ಓಡಾಡುವಂತಾಗಿತ್ತು.