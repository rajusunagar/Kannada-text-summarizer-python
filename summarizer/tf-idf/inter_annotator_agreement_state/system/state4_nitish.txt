ಬೆಂಗಳೂರು: ಕರ್ನಾಟಕ ಇದೀಗ ಅಕ್ಷರಶಃ ಕಾದ ಹೆಂಚಾಗಿದ್ದು, ಬಿರು ಬಿಸಿಲು ಹಾಗೂ ಉಷ್ಣಾಂಶಕ್ಕೆ ಸಂಬಂಧಿಸಿದ&nbsp;ಹಳೆಯ ದಾಖಲೆಗಳನ್ನು ಸುಟ್ಟು ಹಾಕಲು ಆರಂಭಿಸಿದೆ!.ಗುರುವಾರ ಬೀದರ್‌, ರಾಯಚೂರು ಹಾಗೂ ಕಲಬುರ್ಗಿಯಲ್ಲಿ 43 ಡಿಗ್ರಿ ಉಷ್ಣಾಂಶ ದಾಖಲಾಗಿದ್ದು, ಬೀದರ್‌ ಜಿಲ್ಲೆಯಲ್ಲಿ ಏಪ್ರಿಲ್‌ ತಿಂಗಳ ಸಾರ್ವಕಾಲಿಕ ಗರಿಷ್ಠ ತಾಪಮಾನ ದಾಖಲಾಗಿರುವುದು ಹಾಗೂ ಉದ್ಯಾನನಗರಿ ಬೆಂಗಳೂರಿನಲ್ಲಿ ಏಪ್ರಿಲ್‌ ತಿಂಗಳಲ್ಲಿ ಸಾರ್ವಕಾಲಿಕ 3ನೇ ಅತಿ ಹೆಚ್ಚು ಉಷ್ಣಾಂಶ ದಾಖಲಾ ಗಿರುವುದೇ ಇದಕ್ಕೆ ಸಾಕ್ಷಿ.ಉತ್ತರ ಒಳನಾಡಿನಲ್ಲಿ ಬೀದರ್‌ 43 ಡಿಗ್ರಿ, ವಿಜಯಪುರ 41 ಡಿಗ್ರಿ, ಬಾಗಲಕೋಟೆ 40 ಡಿಗ್ರಿ, ಧಾರವಾಡ 38 ಡಿಗ್ರಿ, ಗದಗ 39 ಡಿಗ್ರಿ, ಕಲಬುರ್ಗಿ 43 ಡಿಗ್ರಿ, ಕೊಪ್ಪಳ 41 ಡಿಗ್ರಿ, ರಾಯಚೂರಿನಲ್ಲಿ 43 ಡಿಗ್ರಿ ಉಷ್ಣಾಂಶ ದಾಖಲಾಗಿದೆ.ಕರಾವಳಿ ಭಾಗದ ಹೊನ್ನಾವರದಲ್ಲಿ 34 ಡಿಗ್ರಿ ಹಾಗೂ ದಕ್ಷಿಣ ಒಳನಾಡು ಭಾಗದ ಮಡಿಕೇರಿಯಲ್ಲಿ 30 ಡಿಗ್ರಿ ಕಡಿಮೆ ಗರಿಷ್ಠ ಉಷ್ಣಾಂಶ ನಮೂದಾಗಿದೆ.