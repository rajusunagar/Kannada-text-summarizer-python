ಬೆಂಗಳೂರು: ಪರಿಸರ ವಾದಿಗಳು ಹಾಗೂ ಸಾರ್ವಜನಿಕರ ತೀವ್ರ ವಿರೋಧದ ನಡುವೆಯೂ ಸ್ಯಾಂಕಿ ಕೆರೆಯಲ್ಲಿ ಭಾನುವಾರ ನಡೆಯಲಿರುವ "ಫ್ಲ್ಯಾಗ್‌ಟ್ಯಾಗ್‌ ಶೋ'ಗೆ ಸಿದ್ದತೆ ಪೂರ್ಣಗೊಂಡಿದೆ.ತನ್ಮೂಲಕ ನಗರದ ಅತ್ಯಂತ ಪ್ರಮುಖ ತಾಣವೆನಿಸಿದ ಸ್ಯಾಂಕಿ ಕೆರೆ ಇನ್ನು ವಾಣಿಜ್ಯ ಉದ್ದೇಶದ ಚಟುವಟಿಕೆಗಳಿಗೆ ತೆರೆದುಕೊಂಡಂತಾಗಿದೆ.ಬಿಬಿಎಂಪಿ ವಲಯ ಜಂಟಿ ಆಯುಕ್ತರು ಸ್ಯಾಂಕಿ ಕೆರೆಯಲ್ಲಿ "ರೆಡ್‌ಬುಲ್‌' ಎಂಬ ಖಾಸಗಿ ಕಂಪೆನಿ ಪ್ರಚಾರ ಕಾರ್ಯಕ್ಕೆ ತೀವ್ರ ವಿರೋಧದ ನಡುವೆಯೂ ಅನುವು ಮಾಡಿಕೊಟ್ಟಿದ್ದಾರೆ.ಇದಕ್ಕಾಗಿಯೇ ಸ್ಯಾಂಕಿ ಕೆರೆಯ ನೀರಿನ ಮೇಲೆ 4 ಸಾವಿರ ಚದರಡಿಯ ವೇದಿಕೆ ನಿರ್ಮಿಸಲಾಗಿದೆ.ತನ್ಮೂಲಕ ಭಾನುವಾರದ ಮಟ್ಟಿಗೆ ಸ್ಯಾಂಕಿ ಕೆರೆಗೆ ಯಾರು ಪ್ರವೇಶಿಸಬೇಕು ಎಂಬುದನ್ನು ರೆಡ್‌ಬುಲ್‌ ಎಂಬ ವಿದೇಶಿ ಸಂಸ್ಥೆ ನಿರ್ಧರಿಸಲಿದೆ.