ಬೆಂಗಳೂರು: ಬೆಂಗಳೂರು ಅಭಿವೃದ್ಧಿ ಪ್ರಾಧಿಕಾರ (ಬಿಡಿಎ)ದ ಅರ್ಕಾವತಿ ಬಡಾವಣೆ ಅಕ್ರಮಗಳ ಕುರಿತು ಭಾರತೀಯ ಜನತಾ ಪಕ್ಷ ಇತ್ತೀಚೆಗೆ ಬಿಡುಗಡೆ ಮಾಡಿದ "ಸತ್ಯ ಶೋಧನಾ ವರದಿ'ಗೆ ತಕ್ಕ ಪ್ರತ್ಯುತ್ತರ ನೀಡಲು ಕಾಂಗ್ರೆಸ್‌ ಸಹ ಸಜ್ಜಾಗಿದ್ದು, ಬಿಜೆಪಿ ಆರೋಪಿಸಿದಂತೆ "ರೀಡೂ' ಪದ್ಧತಿಯು ಕಾಂಗ್ರೆಸ್‌ ಸರ್ಕಾರದಲ್ಲಿ ಆರಂಭವಾಗಿಲ್ಲ.ಈ ವ್ಯವಸ್ಥೆ ಜನ್ಮ ತಳೆದಿದ್ದೇ ಬಿಜೆಪಿ ನಾಯಕ ಜಗದೀಶ್‌ ಶೆಟ್ಟರ್‌ ಮುಖ್ಯಮಂತ್ರಿಯಾಗಿದ್ದ ಅವಧಿಯಲ್ಲಿ ಎಂದು ದಾಖಲೆಗಳ ಸಹಿತ ಆರೋಪ ಮಾಡಿದೆ.ಏನಿದು ಪ್ರಕರಣ?: ಬಿಡಿಎಯು ಅರ್ಕಾವತಿ ಬಡಾವಣೆಗಾಗಿ ಜಮೀನು ಸ್ವಾಧೀನ ಪಡಿಸಿಕೊಳ್ಳಲು 2004ರಲ್ಲಿ ಮುಂದಾದಾಗ ಬೆಂಗಳೂರು ಅಪರ ತಾಲೂಕು ಯಲಹಂಕ ಹೋಬಳಿ ಜಕ್ಕೂರು ಗ್ರಾಮದ 13 ಎಕರೆಯೂ (ಸರ್ವೇ ನಂ 4/3, 5/1, 9/3, 9/4, 105/1 ಹಾಗೂ 105/2) ಸೇರಿ ಒಟ್ಟು 2755 ಎಕರೆಗಳಿಗೆ ಅಂತಿಮ ಅಧಿಸೂಚನೆ ಹೊರಡಿಸುತ್ತದೆ.ಇದಾದ ನಂತರ ಕರ್ನಾಟಕ ರಾಜ್ಯ ಖಾದಿ ಗ್ರಾಮೋದ್ಯೋಗ ಕಾರ್ಯಕರ್ತರ ಗೃಹ ನಿರ್ಮಾಣ ಸಹಕಾರ ಸಂಘವು ತಾವು ಸದರಿ 13 ಎಕರೆ ಜಮೀನಿನ ಪೈಕಿ 12 ಎಕರೆಯಲ್ಲಿ 492 ಸದಸ್ಯರುಗಳಿಗೆ ನಿವೇಶನ ಹಂಚಿಕೆ ಮಾಡಿದ್ದೇವೆ.