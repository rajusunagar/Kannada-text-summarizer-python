ಬೆಂಗಳೂರು: ದೇಶಾದ್ಯಂತ ವಿವಾದದ ಕಿಚ್ಚೆಬ್ಬಿಸಿ ಇದೀಗ ಉದ್ಯಾನ ನಗರಿಗೂ ಕರೆತರಲಾಗುತ್ತಿರುವ "ಕಿಸ್‌ ಆಫ್ ಲವ್‌' ಸಮಾವೇಶಕ್ಕೆ ವ್ಯಾಪಕ ವಿರೋಧ ವ್ಯಕ್ತವಾಗಿದ್ದು, ಪರ-ವಿರೋಧ ಚರ್ಚೆ ಮೇರೆ ಮೀರಿದೆ.ಈ ಚರ್ಚೆಗಳಿಗೆ ಸೊಪ್ಪು ಹಾಕದೇ ಸಮಾವೇಶ ನಡೆಸಲು ಹಠ ತೊಟ್ಟಿರುವ ಕಾರ್ಯಕ್ರಮದ ಸಂಯೋಜಕಿ ರಚಿತಾ, ಬುಧವಾರ ನಗರ ಪೊಲೀಸ್‌ ಆಯುಕ್ತರನ್ನು ಭೇಟಿ ಮಾಡಿ ದಿನಾಂಕ ನಿಗದಿಗೊಳಿಸಲು ಸಜ್ಜಾಗಿದ್ದಾರೆ.ಕಿಸ್‌ ಆಫ್ ಲವ್‌ ಅಶ್ಲೀಲ, ಅನಾಗರಿಕವಾದುದು.ಇದನ್ನು ತೀವ್ರವಾಗಿ ವಿರೋಧಿಸುತ್ತಿದ್ದು, ಕಿಸ್ಸಿಂಗ್‌ ನಡೆಯುವ ದಿನದಂದು ಪತ್ರಿಭಟನೆ ನಡೆಸಲಾಗುತ್ತದೆ ಎಂದು ಶ್ರೀರಾಮಸೇನೆ ಮುಖ್ಯಸ್ಥ ಪ್ರಮೋದ್‌ ಮುತಾಲಿಕ್‌ ಹೇಳಿದ್ದಾರೆ.ನೈತಿಕ ಪೊಲೀಸ್‌ಗಿರಿ ವಿರೋಧಿಸಲು ಹಿನ್ನೆಲೆಯಲ್ಲಿ ಫ್ರೀ ಥಿಂಕರ್ಸ್‌ ಎಂಬ ಸಂಘಟನೆಯೊಂದು ಕಿಸ್‌ ಆಫ್ ಲವ್‌ ಆಯೋಜಿಸುವ ಮೂಲಕ ವಿಶಿಷ್ಟ ಪ್ರತಿಭಟನೆ ರಾಷ್ಟ್ರದ ಪ್ರಮುಖ ನಗರಗಳಲ್ಲಿ ಆಯೋಜಿಸುತ್ತಿದೆ.ಯುವ ಪ್ರೇಮಿಗಳು ತಬ್ಬಿಕೊಂಡು ಮುತ್ತಿನ ದಿನವನ್ನು ಯಶಸ್ವಿಗೊಳಿಸಬೇಕು ಎಂದು ಕರೆ ನೀಡಲಾಗಿದೆ.ಇದಕ್ಕೆ ಬೆಂಬಲ ನೀಡುವವರು ಈ ಸಾಮಾಜಿಕ ಜಾಲತಾಣ ಫೇಸ್‌ಬುಕ್‌ನಲ್ಲಿ "ಕಿಸ್‌ ಆಫ್ ಲವ್‌" ಎಂಬ ಪೇಜ್‌ ಆರಂಭಿಸಿದ್ದಾರೆ.