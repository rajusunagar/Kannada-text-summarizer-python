ಬೆಂಗಳೂರು: ಬೆಂಗಳೂರು ಅಭಿವೃದ್ಧಿ ಪ್ರಾಧಿಕಾರ (ಬಿಡಿಎ)ದ ಅರ್ಕಾವತಿ ಬಡಾವಣೆ ಅಕ್ರಮಗಳ ಕುರಿತು ಭಾರತೀಯ ಜನತಾ ಪಕ್ಷ ಇತ್ತೀಚೆಗೆ ಬಿಡುಗಡೆ ಮಾಡಿದ "ಸತ್ಯ ಶೋಧನಾ ವರದಿ'ಗೆ ತಕ್ಕ ಪ್ರತ್ಯುತ್ತರ ನೀಡಲು ಕಾಂಗ್ರೆಸ್‌ ಸಹ ಸಜ್ಜಾಗಿದ್ದು, ಬಿಜೆಪಿ ಆರೋಪಿಸಿದಂತೆ "ರೀಡೂ' ಪದ್ಧತಿಯು ಕಾಂಗ್ರೆಸ್‌ ಸರ್ಕಾರದಲ್ಲಿ ಆರಂಭವಾಗಿಲ್ಲ.ಈ ವ್ಯವಸ್ಥೆ ಜನ್ಮ ತಳೆದಿದ್ದೇ ಬಿಜೆಪಿ ನಾಯಕ ಜಗದೀಶ್‌ ಶೆಟ್ಟರ್‌ ಮುಖ್ಯಮಂತ್ರಿಯಾಗಿದ್ದ ಅವಧಿಯಲ್ಲಿ ಎಂದು ದಾಖಲೆಗಳ ಸಹಿತ ಆರೋಪ ಮಾಡಿದೆ.ಇದಕ್ಕಾಗಿ ಬಿಜೆಪಿಯ ಸತ್ಯ ಶೋಧನಾ ವರದಿಯಲ್ಲಿ ಉಲ್ಲೇಖೀಸಲಾಗಿರುವ ಕರ್ನಾಟಕ ರಾಜ್ಯ ಖಾದಿ ಗ್ರಾಮೋದ್ಯೋಗ ಕಾರ್ಯಕರ್ತರ ಗೃಹ ನಿರ್ಮಾಣ ಸಹಕಾರ ಸಂಘಕ್ಕೆ ಸೇರಿದೆ ಎನ್ನಲಾದ ಜಕ್ಕೂರು ಸಮೀ ಪದ 13 ಎಕರೆ ಜಮೀನಿಗೆ ಸಂಬಂಧಿಸಿದ "ರೀಡೂ' ಪ್ರಕರಣದ ದಾಖಲೆಗಳನ್ನು ಕಾಂಗ್ರೆಸ್‌ ವಲಯಗಳು ಭಾನುವಾರ ಬಹಿರಂಗಪಡಿಸಿವೆ.ಸಿದ್ದರಾಮಯ್ಯ ಅವರು ಬಳಸುವವರೆಗೂ "ರೀಡೂ' ಎಂಬ ಪದವೇ ಯಾರಿಗೂ ಗೊತ್ತಿರಲಿಲ್ಲ ಎಂಬ ಮಾಜಿ ಮುಖ್ಯಮಂತ್ರಿ ಜಗದೀಶ್‌ ಶೆಟ್ಟರ್‌ ಅವರ ಹೇಳಿಕೆ ಅಪ್ಪಟ ಸುಳ್ಳು ಎಂಬುದನ್ನು ದಾಖಲೆಗಳ ಮೂಲಕ ಸ್ಪಷ್ಟಪಡಿಸಿರುವ ಕಾಂಗ್ರೆಸ್‌ ಮೂಲಗಳು, ಅದಕ್ಕಾಗಿ ಖಾದಿ ಗ್ರಾಮೋದ್ಯೋಗ ಕಾರ್ಯಕರ್ತರ ಗೃಹ ನಿರ್ಮಾಣ ಸಹಕಾರ ಸಂಘದ ಜಮೀನಿನ ಪ್ರಕರಣದಲ್ಲಿ "ರೀಡೂ' ಮಾಡುವಂತೆ ತಮ್ಮ ಸ್ವ ಹಸ್ತಾಕ್ಷರದಲ್ಲಿ ಬರೆದು ಶೆಟ್ಟರ್‌ ಅವರು ಸಹಿ ಮಾಡಿರುವ ದಾಖಲೆಗಳನ್ನು ಬಿಡುಗಡೆ ಮಾಡಿದೆ.ಈ ಜಮೀನು ಸ್ವಾಧೀನಪಡಿಸಿಕೊಂಡರೆ ನಿವೇಶನ ಗಳನ್ನು ನೀಡಬೇಕಾದ ಕಾರಣ ಬಿಡಿಎ ನಷ್ಟ ಅನುಭವಿಸಬೇಕಾಗುತ್ತದೆ ಎಂಬ ಕಾರಣವನ್ನು ನೀಡಿ ಸದರಿ ಜಮೀನನ್ನು ಸ್ವಾಧೀನದಿಂದ ಕೈ ಬಿಡಲು (ಡಿ-ನೋಟಿಫೈಮಾಡಲು) ಠರಾವು ಕೈಗೊಂಡು, ಅದನ್ನು ಸರ್ಕಾರಕ್ಕೆ ಕಳುಹಿಸುತ್ತದೆ.ಈ ಕಡತ ತಮ್ಮ ಬಳಿ ಬಂದಾಗ ಸರ್ಕಾರದ ಪ್ರಧಾನ ಕಾರ್ಯದರ್ಶಿಗಳು ಹಾಗೂ ಬಿಡಿಎ ಆಯುಕ್ತರು ಜಂಟಿಯಾಗಿ ತನಿಖೆ ನಡೆಸಿ ತಮ್ಮ ಸ್ಪಷ್ಟ ಅಭಿಪ್ರಾಯದೊಂದಿಗೆ ಕಡತವನ್ನು ಮರು ಮಂಡಿಸುವಂತೆ 2013ರ ಜನವರಿ 31ರಂದು ಶೆಟ್ಟರ್‌ ಅವರು ಆದೇಶಿಸುತ್ತಾರೆ.