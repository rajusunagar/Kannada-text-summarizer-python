ಬೆಂಗಳೂರು: ವೈಯಕ್ತಿಕ ಸ್ವಾತಂತ್ರ್ಯ ಹರಣ ಮಾಡಬಾರದು ಎಂಬುದು ನಿಜ.ಆದರೆ, ರಾಷ್ಟ್ರಿಯತೆ ವಿಚಾರ ಬಂದಾಗ, ವೈಯಕ್ತಿಕ ಸ್ವಾತಂತ್ರ್ಯಕ್ಕಿಂತ ದೇಶದ ಹಿತ ಮುಖ್ಯ.ಖೋಟಾ ನೊಟು ಚಲಾವಣೆ ಮಾಡಿ, ಅದರಿಂದ ಗಳಿಸಿದ ಹಣವನ್ನು ಭಯೋತ್ಪಾದನಾ ಚಟುವಟಿಕೆಗಳಿಗೆ ಬಳಸಿ ದೇಶದಲ್ಲಿ ವಿಧ್ವಂಸಕ ಉಂಟುಮಾಡಲು ಯತ್ನಿಸುತ್ತಿದ್ದ ಆರೋಪದ ಮೇಲೆ ಬಂಧಿತನಾದವನಿಗೆ ಜಾಮೀನು ನಿರಾಕರಿಸಲು ಹೈಕೋರ್ಟ್‌ ನೀಡಿದ ಮುಖ್ಯ ಕಾರಣವಿದು.ಮುಖಬೆಲೆಯ 400 ಖೋಟಾ ನೋಟು ಚಲಾವಣೆ ಮಾಡಲು ಪಿತೂರಿ ಹೂಡಿದ್ದ ಆರೋಪದ ಮೇಲೆ ಬಂಧಿತನಾದ ಕೋಲಾರ ಜಿಲ್ಲೆ ಮಾಲೂರು ತಾಲೂಕಿನ ಜಯಮಂಗಲ ಗ್ರಾಮದ ನಿವಾಸಿ ಎನ್‌ಚಂದ್ರಶೇಖರ್‌ (30) ಎಂಬುವನಿಗೆ ಜಾಮೀನು ನಿರಾಕರಿಸಿದ ಹೈಕೋರ್ಟ್‌, "ವೈಯಕ್ತಿಕ ಸ್ವಾತಂತ್ರ್ಯಕ್ಕಿಂತ ದೇಶದ ಭದ್ರತೆ ಮುಖ್ಯ" ಎಂದು ಹೇಳಿದೆ..ಭಯೋತ್ಪಾದನೆಗೆ 28 ಮಂದಿ ಜತೆ ಹುನ್ನಾರ:ಪ್ರಕರಣದ ಇತರೆ 28 ಆರೋಪಿಗಳು ಅಪರಾಧ ಚಟುವಟಿಕೆ ನಡೆಸುವ ಪಿತೂರಿಯಿಂದ ಖೋಟಾ ನೋಟುಗಳೊಂದಿಗೆ ದೇಶದೊಳಗೆ ಪ್ರವೇಶಿಸಿದ್ದರು.ಈ 28ಮಂದಿ ಜತೆಗೂಡಿ ಖೋಟಾ ನೋಟು ಚಲಾವಣೆ ಮಾಡಿ ಅದರಿಂದ ಬಂದ ಹಣವನ್ನು ದೇಶದಲ್ಲಿ ಭಯೋತ್ಪಾದನೆ ಚಟುವಟಿಕೆ ನಡೆಸಲು ಹುನ್ನಾರ ನಡೆಸಿದ್ದ ಎಂಬ ಆರೋಪ ಚಂದ್ರಶೇಖರ್‌ ಮೇಲಿದೆ.