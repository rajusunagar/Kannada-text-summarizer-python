ಬೆಂಗಳೂರು: ದ್ವಿತೀಯ ಪಿಯುಸಿ ರಾಸಾಯನ ಶಾಸ್ತ್ರ ಪ್ರಶ್ನೆ ಪತ್ರಿಕೆ ಸೋರಿಕೆ ಪ್ರಕರಣದ ಮತ್ತಷ್ಟು ಆಳಕ್ಕೆ ಇಳಿದಿರುವ ರಾಜ್ಯ ಅಪರಾಧ ತನಿಖಾ ದಳ (ಸಿಐಡಿ) ಮಂಗಳವಾರ ಮತ್ತಿಬ್ಬರು ದೈಹಿಕ ಶಿಕ್ಷಣ ಶಿಕ್ಷಕರನ್ನು ಬಂಧಿಸಿದೆ.ಮಲ್ಲೇಶ್ವರ ನಿವಾಸಿ ಎಚ್‌.ಕೆ.ಅನಿಲ್‌ಕುಮಾರ್‌ ಹಾಗೂ ಮತ್ತಿಕೆರೆಯ ಸತೀಶ್‌ ಬಂಧಿತರು.ವಿಶೇಷವೆಂದರೆ, ಇವರಿಬ್ಬರಿಗೂ ಅವರವರ ಶಾಲಾ ಆಡಳಿತ ಮಂಡಳಿಗಳು ಉತ್ತಮ ಶಿಕ್ಷಕರು ಎಂಬ ಪ್ರಶಸ್ತಿ ನೀಡಿ ಗೌರವಿಸಿತ್ತು.ಅನಿಲ್‌ಕುಮಾರ್‌ ಮತ್ತು ಸತೀಶ್‌ ಪ್ರಕರಣದ ಮೂರನೇ ಆರೋಪಿ ಮಂಜುನಾಥ್‌ನಿಂದ ಪಿಯುಸಿ ಪ್ರಶ್ನೆ ಪತ್ರಿಕೆ ಪಡೆದು ಹಣಕ್ಕೆ ಮಾರಾಟ ಮಾಡಿದ್ದಾರೆ ಎಂದು ಸಿಐಡಿ ಡಿಐಜಿ ಸೋನಿಯಾ ನಾರಂಗ್‌ ಸುದ್ದಿಗಾರರಿಗೆ ತಿಳಿಸಿದರು.ಅನಿಲ್‌ ಸದಾಶಿವನಗರದ ಪೂರ್ಣ ಪ್ರಜ್ಞ ಶಾಲೆಯಲ್ಲಿ ಮತ್ತು ಸತೀಶ್‌ ಪ್ಯಾಲೇಸ್‌ ಗುಟ್ಟಹಳ್ಳಿಯ ಸರ್ಕಾರಿ ಪ್ರೌಢ ಶಾಲೆಯಲ್ಲಿ ದೈಹಿಕ ಶಿಕ್ಷಣ ಶಿಕ್ಷಕರಾಗಿದ್ದಾರೆ.ಎರಡನೇ ಬಾರಿಯ ಪ್ರಶ್ನೆ ಪತ್ರಿಕೆ ಸೋರಿಕೆ ಕೃತ್ಯದಲ್ಲೂ ಅವರ ಪಾತ್ರದ ಬಗ್ಗೆ ತನಿಖೆ ನಡೆಯುತ್ತಿದೆ ಎಂದು ಹೇಳಿದರು.ಹೇಗೆ ದೈಹಿಕ ಶಿಕ್ಷಕರ ಡೀಲ್‌?: ಮಂಜುನಾಥ್‌, ಅನಿಲ್‌ ಮತ್ತು ಸತೀಶ್‌ ದೈಹಿಕ ಶಿಕ್ಷಕರಾಗಿರುವುದರಿಂದ ಕ್ರೀಡಾಕೂಟ ಸೇರಿದಂತೆ ಶೈಕ್ಷಣಿಕ ಚಟುವಟಿಕೆ ಸಂದರ್ಭದಲ್ಲಿ ಪರಸ್ಪರ ಪರಿಚಿತರಾಗಿದ್ದು, ಬಳಿಕ ಗೆಳೆಯರಾದರು.ಶಿವಕುಮಾರಸ್ವಾಮಿ ಜತೆ ಮಂಜುನಾಥ ಗಳಸ್ಯ ಕಂಠಸ್ಯದಶಕಗಳಿಂದಲೂ "ಕ್ವಶ್ಚನ್‌ ಪೇಪರ್‌ ಕಿಂಗ್‌' ಶಿವಕುಮಾರ ಹಾಗೂ ಈಗ ಪ್ರಶ್ನೆ ಸೋರಿಕೆ ಪ್ರಕರಣದಲ್ಲಿ ಸಿಐಡಿ ಬಲೆಗೆ ಬಿದ್ದಿರುವ ವಿಜಯನಗರದ ಕೇಂಬ್ರಿಡ್ಜ್ ಶಾಲೆಯ ದೈಹಿಕ ಶಿಕ್ಷಕ ಕಮ್‌ ಎಲ್‌ಐಸಿ ಏಜೆಂಟ್‌ ಮಂಜುನಾಥ್‌ ಆತ್ಮೀಯ ಸ್ನೇಹಿತರು ಎಂಬುದು ಸಿಐಡಿ ತನಿಖೆಯಲ್ಲಿ ಬೆಳಕಿಗೆ ಬಂದಿದೆ.ಹಳೆಯ ಪ್ರಕರಣಗಳು ಕರ್ನಾಟಕ ಶಿಕ್ಷಣ ಕಾಯ್ದೆ 115 ಮತ್ತು 23, ಐಪಿಸಿ 420, 381ರಡಿ ದಾಖಲಿಸಲಾಗಿದ್ದವು.ಈ ಕಾನೂನಿನ ನ್ಯೂನತೆ ಬಳಸಿಕೊಂಡೇ ಶಿವಕುಮಾರ್‌ ಪ್ರಶ್ನೆ ಪತ್ರಿಕೆ ದಂಧೆಯನ್ನು ಲಾಭದಾಯಕ ಉದ್ಯಮ ಎನ್ನುವಂತೆ ಬಹು ವಿಸ್ತಾರವಾಗಿ ಮಾಡಿಕೊಂಡಿದ್ದಾನೆ.